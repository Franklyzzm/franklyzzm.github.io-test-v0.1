# 難經

[TOC]

八十一論

## 第一難

十二經皆有動脈，獨取寸口，以決五藏六府死生吉凶之法，何謂也? 

然：寸口者，脈之大會，手太陰之脈動也。
人一呼脈行三寸，一吸脈行三寸，呼吸定息，脈行六寸，人一日一夜，凡一萬三千五百息，脈行五十度，周於身漏水下百刻，榮衛行陽二十五度，行陰亦二十五度，為一周也，故五十度復會於手太陰寸口者，五藏六府之所終始，故法取於寸口也。

## 第二難

脈有尺寸，何謂也? 

然：尺寸者，脈之大要會也。
從關至尺是尺內，陰之所治也，從關至魚際是寸口內，陽之所治也。
故分寸為尺，分尺為寸，故陰得尺內一寸，陽得寸內九分，尺寸終始一寸九分，故曰尺寸也。

## 第三難

脈有太過，有不及，有陰陽相乘，有覆有溢，有關有格，何謂也? 

然：關之前者，陽之動也，脈當見九分而浮，過者，法曰太過；減者，法曰不及。遂上魚為溢，為外關內格，此陰乘之脈也。

關以後者，陰之動也，脈當見一寸而沉，過者，法曰太過；減者，法曰不及。遂入尺為覆，為內關外格，此陽乘之脈也，故曰覆溢。是其真藏之脈，人不病而死也。

## 第四難

脈有陰陽之法，何謂也? 

然：呼出心與肺，吸入腎與肝，呼吸之間，脾受穀味也，其脈在中。
浮者陽也，沉者陰也，故曰陰陽也。

心肺俱浮，何以別之? 

然：浮而大散者心也，浮而短濇者肺也。

腎肝俱沉，何以別之? 

然：牢而長者肝也，按之濡，舉指來實者腎也。
脾者中州，故其脈在中，是陰陽之法也。

脈有一陰一陽，一陰二陽，一陰三陽，有一陽一陰，一陽二陰，一陽三陰，如此之言，寸口有六脈俱動邪? 

然：此言者，非有六脈俱動也，謂浮，沉，長，短，滑，濇也。
浮者陽也，滑者陽也，長者陽也；沉者陰也，短者陰也，澀者陰也。
所謂一陰一陽者，謂脈來沉而滑也，一陰二陽者，謂脈來沉滑而長也，一陰三陽者，謂脈來浮滑而長，時一沉也；
所謂一陽一陰者，謂脈來浮而濇也，一陽二陰者，謂脈來長而沉濇也，一陽三陰者，謂脈來沉濇而短，時一浮也。
各以其經所在，名病逆順也。

## 第五難

脈有輕重，何謂也? 

然: 初持脈，如三菽之重，與皮毛相得者，肺部也。 如六菽之重，與血脈相得者，心部也。 如九菽之重，與肌肉相得者，脾部也。 如十二菽之重，與筋平者，肝部也。 按之至骨，舉指來疾者，腎部也。 故曰輕重也。

## 第六難

脈有陰盛陽虛，陽盛陰虛，何謂也? 

然: 浮之損小，沉之實大，故曰陰盛陽虛。沉之損小，浮之實大，故曰陽盛陰虛，是陰陽虛實之意也。

## 第七難

經言少陽之至，乍大乍小，乍短乍長。 陽明之至，浮大而短。 太陽之至，洪大而長。太陰之至，緊大而長。 少陰之至，緊細而微。 厥陰之至，沉短而敦。 此六者，是平脈邪? 將病脈耶? 

然: 皆王脈也。 

其氣以何月，各王幾日?

然: 冬至之後，得甲子少陽王，復得甲子陽明王，復得甲子太陽王，復得甲子太陰王，復得甲子少陰王，復得甲子厥陰王，王各六十日，六六三百六十日，以成一歲。此三陽三陰之王時日大要也。

## 第八難

寸口脈平而死者，何謂也? 

然: 諸十二經脈者，皆係於生氣之原，所謂生氣之原者，謂十二經之根本也，謂腎間動氣也，此五藏六府之本，十二經脈之根，呼吸之門，三焦之原，一名守邪之神。 故氣者，人之根本也，根絕則莖葉枯矣，寸口脈平而死者，生氣獨絕於內也。

## 第九難

何以別知藏府之病耶? 

然: 數者，府也; 遲者，藏也。 數則為熱，遲則為寒。諸陽為熱，諸陰為寒。 故以別知藏府之病也。

## 第十難

一脈為十變者，何謂也? 

然: 五邪剛柔相逢之意也。 假令心脈急甚者，肝邪干心也;心脈微急者，膽邪干小腸也; 心脈大甚者，心邪自干心也;  心脈微大者，小腸邪自干小腸也; 心脈緩甚者，脾邪干心也; 心脈微緩者，胃邪干小腸也;心脈濇甚者，肺邪干心也; 心脈微濇者，大腸邪干小腸也;  心脈沉甚者，腎邪干心也;心脈微沉者，膀胱邪干小腸也; 五藏各有剛柔邪，故令一脈輒變為十也。

## 第十一難

經言脈不滿五十動而一止，一藏無氣者，何藏也? 

然: 人吸者隨陰入，呼者因陽出，今吸不能至腎，至肝而還，故知一藏無氣者，腎氣先盡也。

## 第十二難

經言五藏脈已絕於內，用鍼者反實其外，五藏脈已絕於外，用鍼者反實其內，內外之絕，何以別之? 

然: 五藏脈已絕於內者，腎肝氣已絕於內也，而醫反補其心肺;五藏脈已絕於外者，其心肺脈已絕於外也，而醫反補其腎肝。 陽絕補陰，陰絕補陽，是謂實實虛虛，損不足益有餘。 如此死者，醫殺之耳。

## 第十三難

經言見其色而不得其脈，反得相勝之脈者，即死，得相生之脈者，病即自已，色之與脈當參相應，為之奈何? 

然: 五藏有五色，皆見於面，亦當與寸口尺內相應，假令色青，其脈當弦而急; 色赤，其脈浮大而散; 色黃，其脈中緩而大;  色白，其脈浮濇而短; 色黑，其脈沉濡而滑。 此所謂五色之與脈，當參相應也。 脈數，尺之皮膚亦數; 脈急，尺之皮膚亦急; 脈緩，尺之皮膚亦緩;  脈濇，尺之皮膚亦濇;脈滑，尺之皮膚亦滑。  五藏各有聲色臭味，當與寸口尺內相應，其不應者病也。假令色青，其脈浮濇而短，若大而緩為相勝，浮大而散，若小而滑為相生也。經言知一為下工，知二為中工，知三為上工; 上工者十全九，中工者十全七，下工者十全六，此之謂也。

## 第十四難

脈有損至，何謂也? 

然: 至之脈，一呼再至曰平，三至曰離經，四至曰奪精，五至曰死，六至曰命絕，此至之脈也。 何謂損? 一呼一至曰離經，再呼一至曰奪精，三呼一至曰死，四乎一至命絕此損之脈也。 至脈從下上，損脈從上下也。

損脈之為病奈何? 

然: 一損損於皮毛皮聚而毛落; 二損損於血脈，血脈虛少，不能榮於五藏六府; 三損損於肌肉，肌肉消瘦，飲食不能為肌膚;  四損損於筋，筋緩不能自收持; 五損損於骨，骨痿不能起於床。 反此者，至於收病也。 從上下者，骨痿不能起於床者死; 從下上者，皮聚而毛落者死。 

治損之法奈何? 

然:損其肺者益其氣; 損其心者，調其榮衛; 損其脾者，調其飲食，適其寒溫; 損其肝者，緩其中; 損其腎者，益其精，此治損之法也。 

脈有一呼再至，一吸再至; 有一呼三至，一吸三至; 有一呼四至; 一吸四至，有一呼五至，一吸五至; 有一呼六至; 一吸六至，有一呼一至，一吸一至; 有再 呼一至，再吸一至; 有呼吸再至。 脈來如此，何以別知其病也? 

然: 脈來一呼再至，一吸再至，不大不小曰平; 一呼三至，一吸三至，為適得病，前大後小，即頭痛目眩，前小後大，即胸滿短氣;  一呼四至，一吸四至，病欲甚，脈洪大者，苦煩滿，沉細者，腹中痛。  滑者傷熱，濇者中霧露;一呼五至，一吸五至，其人當困，沉細夜加，浮大晝加，不大不小，雖困 可治，其有大小者為難治; 一呼六至，一吸六至，為死脈也。 沉細夜死，浮大晝死;一呼一至，一吸一至，名曰  損，人雖能行，猶當著床，所以然者，血氣皆不足故也;再呼一至，再吸一至，呼吸再至，名曰無魂，無魂者當死也，人雖能行，名曰行尸。上部有脈，下部無脈，其人當吐，不吐者死。 上部無脈下部有脈，雖困無能為害，所以然者，譬如人之有尺，樹之有根，枝葉雖枯槁，根本將自生，脈有根本，人有元氣，故知不死。

## 第十五難

經言春脈弦，夏脈鉤，秋脈毛，冬脈石，是王脈耶? 將病脈也? 

然: 弦鉤毛石者，四時之脈也。 春脈弦者，肝東方木也，萬物始生，未有枝葉，故其脈之來，濡弱而長，故曰弦。  夏脈鉤者，心南方火也，萬物之所茂，垂枝布葉，皆下曲如鉤，故其脈之來疾去遲，故曰鉤。  秋脈毛者，肺西方金也，萬物之所終，草木華葉，皆秋而落，其枝獨在，若毫毛也，故其脈之來，輕虛以浮，故曰毛。  冬脈石者，腎北方水也，萬物之所藏也，盛冬之時，水凝如石，故其脈之來，沉濡而滑，故曰石。 此四時之脈也。 

如有變奈何? 

然: 春脈弦，反者為病。 何謂反? 然:其氣來實強，是謂太過，病在外; 氣來虛微，是謂不及，病在內。 氣來厭厭聶聶，如循榆葉曰平，益實而滑，如循長竿曰病，急而勁益強，如新張弓弦曰死。春脈微弦曰平，弦多胃氣少曰病，但弦無胃氣曰死，春以胃氣為本。 

夏脈鉤，反者為病。 何謂反? 然: 其氣來實強，是謂太過，病在外; 氣來虛微，是謂不及，病在內。 其脈來累累如環，如循琅玕，曰平，來而益數，如雞舉足者曰病。 前曲後居，如操帶鉤曰死。夏脈微鉤曰平，鉤多胃氣少曰病，但鉤無胃氣曰死。夏以胃氣為本。

秋脈毛，反者為病。 何謂反? 然: 其氣來實強，是謂太過，病在外; 氣來虛微，是謂不及，病在內。 其脈來藹藹如車蓋，按之益大曰平。 不上不下，如循雞羽曰病，按之蕭索，如風吹毛曰死。 秋脈微毛曰平。 毛多胃氣少曰病，但毛無胃氣曰死，秋以胃氣為本。 

冬脈石，反者為病。 何謂反? 然: 其氣來實強，是謂太過，病在外;氣來虛微，是謂不及，病在內，脈來上大下兌，濡滑如雀之喙曰平，啄啄連屬，其中微曲曰病。 來如解索，去如彈死曰死。 冬脈微石曰平，石多胃氣少曰病，但石無胃氣曰死，冬以胃氣為本。 

胃者，水穀之海，主稟四時，皆以胃氣為本，是謂四時之變病，死生之要會也。 脾者，中州也，其平和不可得見，衰乃見耳，來如雀之啄，如水之下漏，是脾衰見也。

## 第十六難

脈有三部九候，有陰陽，有輕重，有六十首，一脈變為四時，離聖久遠，各自是其法，何以別之? 

然: 是其病，有內外證。 其病為之奈何? 

然: 假令得肝脈，其外證善潔，面青善怒，其內證臍左有動氣，按之牢若痛，其病四肢滿閉，淋溲便難，轉筋，有是者肝也。 無是者非也。 

假令得心脈，其外證面赤，口乾，喜笑，其內證臍上有動氣，按之牢若痛，其病煩心，心痛，掌中熱而, 有是者心也，無是者非也。 

假令得脾脈，其外證面黃，善噫，善思，善味，其內證當臍有動氣，按之牢若痛，其病腹脹滿，食不消，體重節痛，怠惰嗜臥，四肢不收，有是者脾也，無是者非也。 

假令得肺脈，其外證面白，善嚏，悲愁不樂，欲哭，其內證臍右有動氣，按之牢若痛，其病喘咳，洒淅寒熱，有是者肺也，無是者非也。 

假令得腎脈，其外證面黑，善恐欠，其內證臍下有動氣，按之牢若痛，其病逆氣，小腹急痛，泄如下重，足脛寒而逆，有是者腎也。 無是者非也。

## 第十七難

經言病或有死，或有不治自癒，或連年月不已，其死生存亡，可切脈而知之耶? 

然:可盡知也。 診病若閉目不欲見人者，脈當得肝脈，長急而強，而反得肺脈浮短而濇者，死也。  病若開目而渴，心下牢者，脈當得緊實而數，反得沉濇而微者，死也。病若吐血，復鼽衄血者，脈當沉細，而反浮大而牢者，死也。  病若譫言妄語，身當有熱，脈當洪大，而反手足厥逆，脈沉細而微者，死也。 病若大腹而泄者，脈當微細而濇，反緊大而滑者，死也。

## 第十八難

脈有三部，部有四經。手有太陰、陽明，足有太陽、少陰，為上下部，何謂也?

然。手太陰、陽明金也，足少陰、太陽水也。金生水，水流下行而不能上，故在下部也。足厥陰、少陽木也，生手太陽、少陰火，火炎上行而不能下，故為 上部。手心主少陽火，生足太陰陽明土，土主中官， 故在中部也。此皆五行子母更相生養者也。 脈有三部九候，各何所主之?

然。三部者，寸關尺也；九候者，浮中沉也。上部法天，主胸以上至頭之有疾也；中部法人，主膈以下至齊之有疾也；下部法地，主齊以下至足之有疾也。審而刺之者也。  人病有沉滯久積聚，可切脈而知之耶?

然。診在右脅有積氣，得肺脈結，脈結甚則積甚，結微則氣微。 診不得肺脈，而右脅有積氣者何也?

然。肺脈雖不見，右手脈當沉伏。 其外痼疾同法耶?將異也?

然。結者，脈來去時一止無常數，名曰結也。伏者，脈行筋下也。浮者，脈在肉上行也。左右表裡，法皆如此。假令脈結伏者，內無積聚，脈浮結者，外無痼疾；有積聚，脈不結伏，有痼疾脈不浮結，為脈不應病，病不應脈，是為死病也。

## 第十九難

經言脈有逆順，男女有常，而反者，何謂也?

然。男子生於寅，寅為木，陽也。女子生於申，申為金，陰也。故男脈在關上，女脈在關下，是以男子尺脈恆弱，女子尺脈恆盛，是其常也。反者，男得女脈，女得男脈也。 其為病何如?

然。男得女脈為不足，病在內，左得之病則在左，右得之病則在右，隨脈言之也。女得男脈為太過，病在四肢，左得之病在左，右得之病在右，隨脈言之，此之謂也。

## 第二十難

經言脈有伏匿，伏匿於何藏，而言伏匿耶?

然。謂陰陽更相乘，更相伏也。脈居陰部，而反陽脈見者，為陽乘陰也，脈雖時沉澀而短，此謂陽中伏陰也。脈居陽部，而反陰脈見者，為陰乘陽也，脈雖時浮滑而長，此謂陰中伏陽也。重陽者狂，重陰者癲；脫陽者見鬼，脫陰者目盲。 

## 第二十一難

經言人形病脈不病，曰生。脈病形不病，曰死。何謂也?

然。人形病脈不病，非有不病者也，謂息數不應脈數也，此大法。

## 第二十二難

經言脈有是動，有所生病，一脈輒變為二病者，何也?

然。經言是動者，氣也；所生病者，血也。邪在氣，氣為是動；邪在血，血為所生病。氣主呴之，血主濡之。氣留而不行者，為氣先病也，血壅而不濡者，為血後病也。故先為是動，後所生病也。

## 第二十三難

手足三陰三陽,脈之度數，可曉以不?然。手三陽之脈，從手至頭，長五尺，五六合三丈。手三陰之脈，從手至胸中，長三尺五寸，三六一丈八尺，五六三尺，合二丈一尺。足三陽之脈，從足至頭，長八尺，六八四丈八尺。足三陰之脈，從足至胸，長六尺五寸，六六三丈六尺，五六三尺，合三丈九尺。人兩足蹻脈，從足至目，長七尺五寸，二七一丈四尺。二五一尺，合一丈五尺。督脈、任脈，各長四尺五寸，二四八尺，二五一尺，合九尺。凡脈長一十六丈二尺，此所謂十二經脈長短之數也。 經脈十二，絡脈十五，何始何窮也?

然,經脈者，行血氣，通陰陽，以榮於身者也。其始從中焦，注手太陰、陽明，陽明注足陽明、太陰，太陰注手少陰、太陽，太陽注足太陽、少陰，少陰注手心主、少陽，少陽注足少陽、厥陰，厥陰復還注手太陰；別絡十五，皆因其原，如環無端，轉相溉灌，朝於寸口、人迎，以處百病，而決死生也。  經曰：明知終始，陰陽定矣，何謂也?

然。終始者，脈之紀也。寸口、人迎，陰陽之氣通於朝，使如環無端，故曰始也。終者，三陰三陽之脈絕，絕則死，死各有形，故曰終也。

## 第二十四難

手足三陰三陽氣已絕，何以為候，可知其吉凶不?

然。足少陰氣絕，即骨枯。少陰者，冬脈也，伏行而溫於骨髓。故骨髓不溫，即肉不著骨。骨肉不相親，即肉滯而卻。肉儒而卻，故齒長而枯，發無潤澤者，骨先死，戊日篤，己日死。  足太陰氣絕，則脈不榮其口唇。口唇者，肌肉之本也。脈不榮則肌肉不滑澤，肌肉不滑澤則肉滿[9]，肉滿則唇反，唇反則肉先死，甲日篤，乙日死。 足厥陰氣絕，即筋縮引卵與舌卷。厥陰者，肝脈也。肝者，筋之合也。筋者，聚於陰器，而絡於舌本。故脈不榮，則筋縮急。筋縮急，即引卵與舌，故舌卷卵縮，此筋先死。庚日篤，辛日死。 手太陰氣絕，即皮毛焦。太陰者，肺也，行氣溫於皮毛者也。氣弗榮，則皮毛焦。皮毛焦，則津液去。津液去即皮節傷。皮節傷，則皮枯毛折。毛折者，則毛先死。丙日篤，丁日死。 手少陰氣絕，則脈不通，脈不通則血不流，血不流則色澤去，故面色黑如黧[10]，此血先死。壬日篤，癸日死。 三陰[11]氣俱絕者，則目眩轉、目瞑。目瞑者為失志，失志者，則志先死，死即目瞑也。 六陽氣俱絕者，則陰與陽相離。陰陽相離，則腠理洩。絕汗乃出，大如貫珠，轉出不流，即氣先死。旦占夕死，夕占旦死。

## 第二十五難

有十二經，五藏六府十一耳。其一經者，何等經也?

然。一經者，手少陰與心主別脈也。心主與三焦為表裡，俱有名而無形，故言經有十二也，

## 第二十六難

經有十二，絡有十五，餘三絡者，是何等絡也?

然。有陽絡，有陰絡，有脾之大絡。陽絡者，陽蹻之絡也；陰絡者，陰蹻之絡也，故絡有十五焉。

## 第二十七難

脈有奇經八脈者，不拘於十二經，何謂也?

然。有陽維，有陰維，有陽蹻，有陰蹻，有沖，有督，有任，有帶之脈。凡此八脈者，皆不拘於經，故曰奇經八脈也。 經有十二，絡有十五。凡二十七氣，相隨上下，何獨不拘於經也?

然。聖人圖設溝渠，通利水道，以備不虞[12]。天雨降下，溝渠溢滿，當此之時，?霈妄行，聖人不能復圖也。此絡脈滿溢，諸經不能復拘也。

## 第二十八難

其奇經八脈者，既不拘於十二經，皆何起何繼也?

然。督脈者，起於下極之俞，並於脊裡，上至風腑，入屬於腦。任脈者，起於中極之下，以上毛際，循腹裡，上關元，至喉咽。衝脈者，起於氣沖，並足陽明之經，夾齊上行，至胸中而散也。帶脈者，起於季脅，回身一周。陽蹻脈者，起於跟中，循外踝上行，入風池。陰蹻脈者，亦起於跟中，循內踝上行，至咽喉，交貫衝脈。陽維陰維者，維絡於身，溢畜不能環流灌溉諸經者也。故陽維起於諸陽會也。陰維起於諸陰交也。比於聖人圖設溝渠，溝渠滿溢，流於深湖，故聖人不能拘通也。而人脈隆盛[13]，入於八脈，而不環周，故十二經亦不能拘之。其受邪氣，畜則腫熱，砭射之也。 

## 第二十九難

奇經之為病，何如?

然。陽維維於陽。陰維維於陰，陰陽不能自相維，則悵然失志，溶溶不能自收持。陰蹻為病，陽緩而陰急。陽蹻為病，陰緩而陽急。沖之為病，逆氣而裡急。督之為病，脊強而厥。任之為病，其內苦結，男子為七疝，女子為瘕聚。帶之為病，腹滿，腰溶溶若坐水中。陽維為病，苦寒熱。陰維為病，苦心痛。此奇經八脈之為病也。

## 第三十難

榮氣之行，常與衛氣相隨不?

然。經言：人受氣於穀，穀入於胃，乃傳與五臟六腑，五臟六腑皆受於氣。其清者為榮，濁者為衛。榮行脈中，衛行脈外，榮周不息，五十而復大會，陰陽相貫，如環之無端，故知榮衛相隨也。 

## 第三十一難

三焦者，何稟何生，何始何終，其治常在何許，可曉以不？

然。三焦者，水穀之道路，氣之所終始也。上焦者，在心下，下膈，在胃上口，主內而不出，其治在膻中，玉堂下一寸六分，直兩乳間陷者是；中焦者，在胃中脘，不上不下，主腐熟水穀，其治在[14]齊傍；下焦者，當膀胱上口，主分別清濁，主出而不內，以傳導也，其治在齊下一寸，故名曰三焦。其腑在氣街(一本曰沖)。

## 第三十二難

五臟俱等，而心肺獨在膈上者，何也?

然。心者血，肺者氣，血為榮，氣為衛，相隨上下，謂之榮衛，通行經絡，營周於外，故令心肺在膈上也。 

## 第三十三難

肝青象木，肺白象金。肝得水而沉，木得水而浮。肺得水而浮，金得水而沉，其意何也?

然。肝者，非為純木也，乙角也，庚之柔，大言陰與陽，小言夫與婦，釋其微陽，而吸其微陰之氣，其意樂金，又行陰道多，故令肝得水而沉也。肺者，非為純金也，辛商也，丙之柔，大言陰與陽，小言夫與婦，釋其微陰，婚而就火，其意樂火，又行陽道多，故令肺得水而浮也。肺熟而復沉，肝熟而復浮者，何也?故知辛當歸庚，乙當歸甲也。

## 第三十四難

五臟各有聲色臭味，可曉知以不?

然。十變言：肝色青，其臭躁，其味酸，其聲呼，其液泣。心色赤，其臭焦，其味苦，其聲言，其液汗。脾色黃，其臭香，其味甘，其聲歌，其液涎。肺色白，其臭腥，其味辛，其聲哭，其液涕。腎色黑，其臭腐，其味鹹，其聲呻，其液唾。是五臟聲色臭味也。 五臟有七神，各何所藏耶?

然。臟者，人之神氣所捨藏也。故肝藏魂，肺藏魄，心藏神，脾藏意與智，腎藏精與志也。

## 第三十五難

五臟各有所腑，皆相近，而心肺獨去大腸小腸遠者，何謂也? 經言：心榮肺衛，通行陽氣，故居在[14]上。大腸小腸，傳陰氣而下，故居在下，所以相去而遠也。 又諸腑者，皆陽也，清淨之處。今大腸小腸，胃與膀胱，皆受不淨，其意何也?

然。諸腑者謂是，非也。經言：小腸者，受盛之腑也；大腸者，傳瀉行道之腑也；膽者，清淨之腑也；胃者，水穀之腑也；膀胱者，津液之腑也。一腑猶無兩名，故知非也。小腸者，心之腑；大腸者，肺之腑；胃者，脾之腑；膽者，肝之腑；膀胱者，腎之腑。小腸謂赤腸，大腸謂白腸，膽者謂青腸，胃者謂黃腸，膀胱者謂黑腸。下焦所治也。

## 第三十六難

臟各有一耳，腎獨有兩者，何也?

然。腎兩者，非皆腎也，其左者為腎，右者為命門。命門者，諸神精之所捨，原氣之所繫也。故男子以藏精，女子以系胞，故知腎有二也。

## 第三十七難

五臟之氣，於何發起，通於何許，可曉以不?

然。五臟者，當上關於九竅也[15]。故肺氣通於鼻，鼻和則知香臭矣；肝氣通於目，目和則知黑白矣；脾氣通於口，口和則知穀味矣；心氣通於舌，舌和則知五味矣；腎氣通於耳，耳和則知五音矣。五臟不和，則九竅不通，六腑不和，則留結為癰。邪在六腑，則陽脈不和，陽脈不和，則氣留之，氣留之，則陽脈盛矣。邪在五臟，則陰脈不和，陰脈不和，則血留之，血留之，則陰脈盛矣。陰氣太盛，則陽氣不得相營也，故曰格。陽氣太盛，則陰氣不得相營也，故曰關。陰陽俱盛，不得相營也，故曰關格。關格者，不得盡其命而死矣。  經言：氣獨行於五臟，不營於六腑者，何也?

然。氣之所行也，如水之流不得息也。故陰脈營於五臟，陽脈營於六腑，如環之無端，莫知其紀，終而復始，其不覆溢。人氣內溫於臟腑，外濡於腠理。

## 第三十八難

臟唯有五，腑獨有六者，何也?

然。所以腑有六者，謂二焦也，有原氣之別焉，主持諸氣，有名而無形，其經屬手少陽。此外腑也，故言腑有六焉。

## 第三十九難

經言：腑有五，臟有六者，何也?

然。六腑者，正有五腑也。然。五臟有六臟者，謂腎有兩臟也，其左為腎右為命門。命門者，謂精神之所捨也，男子以藏精，女子以系胞，其氣與腎通，故言臟有六也。 腑有五者，何也?

然。五臟各一腑，三焦亦是一腑，然不屬於五臟，故言腑有五焉。

## 第四十難

經言：肝主色，心主臭，脾主味，肺主聲，腎主液。鼻者肺之候，而反知香臭，耳者腎之候，而反聞聲，其意何也?

然。肺者西方金也，金生於巳，巳者南方火也，火舌心，心主臭，故令鼻知香臭。腎者北方水也，水生於申，申者西方金，金者肺，肺主聲，故令耳聞聲。

## 第四十一難

肝獨有兩葉，以何應也?

然。肝者東方木也，木者春也，萬物始生，其尚幼小，意無所親，去太陰尚近，離太陽不遠，猶有兩心，故有兩葉，亦應木葉也。

## 第四十二難

人腸胃長短，受水穀多少，各幾何?

然。胃大一尺五寸，逕五寸，長二尺六寸，橫屈受水穀三斗五升，其中常留穀二斗，水一斗五升。小腸大二寸半，逕八分，分之少半，長三丈二尺，受穀二斗四升，水六升三合，合之大半。回腸大四寸，逕一寸半，長二丈一尺，受穀一斗，水七升半。廣腸大八寸，逕二寸半，長二尺八寸，受穀九升三合，八分合之一。故腸胃凡長五丈八尺四寸，合受水穀八斗七升六合八分合之一。此腸胃長短，受水穀之數也。

肝重四斤四兩，左三葉右四葉，凡七葉，主藏魂。心重十二兩，中有七孔三毛，盛精汁三合，主藏神。脾重二斤三兩，扁廣三寸，長五寸，有散膏半斤，主裹血，溫五臟，主藏意。肺重三斤三兩，六葉兩耳，凡八葉，主藏魄[16]。腎有兩枚，重一斤一兩，主藏志。膽在肝之短葉間，重三兩三銖，盛精汁三合。胃重二斤二兩，紆曲屈伸，長二尺六寸，大一尺五寸，逕五寸，盛穀二斗，水一斗五升。小腸重二斤十四兩，長三丈二尺，廣二寸半，逕八分，分之少半，左回疊積十六曲，盛穀二斗四升，水六升三合，合之大半。大腸重二斤十二兩，長二丈一尺，廣四寸，逕一寸，當齊右回十六曲，盛穀一斗，水七升半。膀胱重九兩二銖，縱廣九寸，盛溺九升九合。口廣二寸半，唇至齒長九分，齒以後至會厭，深三寸半，大容五合。舌重十兩，長七寸，廣二寸半。咽門重十兩，廣二寸半，至胃長一尺六寸。喉嚨重十二兩，廣二寸，長一尺二寸，九節。肛門重十廣兩，大八寸，逕二寸大半，長二尺八寸，受穀九升三合，八分合之一。

## 第四十三難

人不食飲，七日而死者，何也?

然。人胃中當有留穀二斗，水一斗五升，故平人日再至圊，一行工升半；日中五升，七日五七三斗五升，而水穀盡矣。故平人不食飲七日而死者，水穀津液俱盡，即死矣。

## 第四十四難

七衝門何在?

然。唇為飛門，齒為戶門，會厭為吸門，胃為賁門，太倉下口為幽門，大腸小腸會為闌門，下極為魄門，故曰七衝門也。

## 第四十五難

經言八會者，何也?

然。腑會太倉，臟會季脅，筋會陽陵泉，髓會絕骨，血會鬲俞，骨會大杼，脈會太淵，氣會三焦外一筋直兩乳內也。熱病在內者，取其會之氣穴也。

## 第四十六難

老人臥而不寐，少壯寐而不寤者，何也?

然。經言：少壯者，血氣盛，肌肉滑，氣道通，榮衛之行，不失於常，故晝日精，夜不寤。老人血氣衰，氣肉不滑，榮衛之道澀，故晝日不能精，夜不得寐也。故知老人不得寐也，

## 第四十七難

人面獨能耐寒者，何也?

然。人頭者，諸陽之會也，諸陰脈皆至頸、胸中而還，獨諸陽脈皆上至頭耳，故令面耐寒也。

## 第四十八難

人有三虛三實，何謂也?

然。有脈之虛實，有病之虛實，有診之虛實也。脈之虛實者，濡者為虛，緊牢者為實。病之虛實者，出者為虛，入者為實，言者為虛，不言者為實；緩者為虛，急者為實。診之虛實者，儒者為虛，牢者為實；癢者為虛，痛者為實；外痛內快，為外實內虛，內痛外快，為內實外虛，故曰虛實也。 

## 第四十九難

有正經自病，有五邪所傷，何以別之?

然。經言憂愁思慮則傷心，形寒飲冷則傷肺。恚怒氣逆，上而不下則傷肝。飲食勞倦則傷脾。久坐濕地，強力入水則傷腎。是正經之自病也。 何謂五邪?

然。有中風，有傷暑，有飲食勞倦，有傷寒，有中濕，此之謂五邪。 假令心病，何以知中風得之?

然。其色當赤。何以言之?肝主色，自入為青，入心為赤，入脾為黃，入肺為白，入腎為黑。肝為心邪，故知當赤色。其病身熱，脅下滿痛，其脈浮大而玄  何以知傷暑得之?

然。當惡臭。何以言之?心主臭，自入為焦臭，入脾為香臭，入肝為臊臭，入腎為腐臭，入肺為腥臭，故知心病傷暑得之。當惡臭，其病身熱而煩，心痛，其脈浮大而散， 何以知飲食勞倦得之?

然。當喜苦味也。虛為不欲食，實為欲食，何以言之?脾主味，入肝為酸，入心為苦，入肺為辛，入腎為鹹，自入為甘。故知脾邪入心，為喜苦味也。其病身熱而體重嗜臥，四肢不收，其脈浮大而緩。 何以知傷寒得之?

然。當譫言妄語。何以言之?肺主聲，入肝為呼，入心為言，入脾為歌，入腎為呻，自入為哭，故知肺邪入心，為譫妄語也。其病身熱，灑灑惡寒，甚則喘咳，其脈浮大而澀，  何以知中濕得之?

然。當喜汗出不可止。何以言之?腎主液，入肝為泣，入心為汗，人脾為涎[17]，入肺為涕，自入為唾。故知腎邪入心，為汗出不可止也。其病身熱，而小腹痛，足脛寒而逆，其脈沉儒而大。此五邪之法也。

## 第五十難

病有虛邪，有實邪，有賊邪，有微邪，有正邪，何以別之?

然。從後來者，為虛邪；從前來者，為實邪；從所不勝來者，為賊邪；從所勝來者，為微邪；自病者，為正邪。何以言之?假令心病，中風得之，為虛邪，傷暑得之，為正邪，飲食勞倦得之，為實邪，傷寒得之，為微邪，中濕得之，為賊邪。 

## 第五十一難

病有欲得溫者，有欲得寒者，有欲得見人者，有不欲得見人者，而各不同，病在何藏府也?

然。病欲得寒，而欲見人者，病在府也；病欲得溫，而不欲得見人者，，病在藏也，何以言之?府者陽也，陽病欲得寒，又欲見人；藏者陰也，陰病欲得溫，又欲閉戶獨處，惡聞人聲，故以別知藏府之病也。

## 第五十二難

府藏發病，根本等不?

然。不等也。其不等奈何?然。藏病者，止而不移，其病不離其處。府病者，彷彿賁響，上下行流，居處無常，故以此知藏府根本不同也。

## 第五十三難

經言七傳者死，間藏者生，何謂也?』

然。七傳者，傳其所勝也。間藏者，傳其子也。何以言之?假令心病傳肺，肺傳肝，肝傳脾，脾傳腎，腎傳心，一藏不再傷，故言七傳者死也。間藏者，傳其所生也。假令心病傳脾，脾傳肺，肺傳腎，腎傳肝，肝傳心，是母子相傳，競而復始，如環無端，故言生也。

## 第五十四難

藏病難治，府病易治，何謂也?

然。藏病所以難治者，傳其所勝也。府病易治者，傳其子也。與七傳間藏同法也。

## 第五十五難

病有積有聚，何以別之?

然。積者，陰氣也，聚者，陽氣也。故陰沉而伏，陽浮而動，氣之所積，名曰積，氣之所聚，名曰聚。故積者，五臟所生，聚者，六腑所成也。積者，陰氣也，其始發有常處，其痛不離其部，上下有所終始，左右有所窮處。聚者，陽氣也，其始發無根本，上下無所留止，其痛無常處，謂之聚。故以是別知積聚也。

## 第五十六難

五臟之積，各有名乎?以何月何日得之?

然。肝之積，名曰肥氣，在左脅下，如覆杯，有頭足，久不愈，令人發咳逆痎瘧，連歲不已，以季夏戊己日得之。何以言之?肺病傳於肝，肝當傳脾，脾季夏適王，王者不受邪，肝復欲還肺，肺不肯受，故留結為積，故知肥氣以季夏戊己日得之。 心之積，名曰伏梁，起齊上，大如臂，上至心下，久不愈，令人病煩心，以秋庚辛日得之。何以言之?腎病傳心，心當傳肺，肺以秋適王，王者不受邪，心復欲還腎，腎不肯受，故留結為積。故知伏梁以秋庚辛日得之。 脾之積，名曰痞氣，在胃皖，覆大如盤，久不愈，令人四肢不收，發黃疸，飲食不為肌膚，以冬壬癸日得之。何以言之?肝病傳脾，脾當傳腎，腎以冬適王，王者不受邪，脾復欲還肝，肝不肯受，故留結為積。故知痞氣以冬壬癸日得之。 肺之積，名曰息賁，在右脅下，覆大如杯，久不已，令人灑淅寒熱，喘咳，發肺癰，以春甲乙日得之。何以言之?心病傳肺，肺當傳肝，肝以春適王，王者不受邪，肺復欲還心，心不肯受，故留結為積。故知息賁以春甲乙日得之。 腎之積，名曰奔豚，發於少腹，上至心下，若豚狀，或上或下無時，久不已，令人喘逆，骨痿少氣，以夏丙丁日得之。何以言之?脾病傳腎，腎當傳心，心以夏適王，王者不受邪，腎復欲還脾，脾不肯受，故留結為積。故知奔豚以夏丙丁日得之。此五積之要法也。

## 第五十七難

洩凡有幾，皆有名不?

然。洩凡有五，其名不同。有胃瀉，有脾洩，有大腸洩，有小腸洩，有大瘕洩，名曰後重。胃洩者，飲食不化，色黃；脾洩者，腹脹滿，洩注，食即嘔吐逆；大腸洩者，食已窘迫，大便色白腸鳴切痛；小腸洩者，溲而便膿血，少腹痛；大瘕洩者，裡急後重，數至圊而不能便，莖中痛。此五洩要之法也。 

## 第五十八難

傷寒有幾，其脈有變不?

然。傷寒有五，有中風，有傷寒，有濕溫，有熱病，有溫病，其所苦各不同。 中風之脈，陽浮而滑，陰濡而弱；濕溫之脈，陽濡而弱，陰小而急；傷寒之脈，陰陽俱盛而緊澀；熱病之脈，陰陽俱浮，浮之而滑，沉之散澀；溫病之脈，行在諸經，不知何經之動也，各隨其經所在而取之。 傷寒有汗出而愈，下之而死者；有汗出而死，下之而愈者，何也?

然。陽虛陰盛，汗出而愈，下之即死；陽盛陰虛，汗出而死，下之而愈。寒熱之病，候之如何也?

然。皮寒熱者，皮不可近席，毛髮焦，鼻槁，不得汗；肌寒熱者，皮膚痛，唇舌槁，無汗；骨寒熱者，病無所安，汗注不休，齒本槁痛。

## 第五十九難

狂癲之病，何以別之?

然。狂疾之始發，少臥而不饑，自高賢也，自辨智也，自貴倨也，妄笑好歌樂，妄行不休是也。癲疾始發，意不樂，直視僵仆，其脈三部陰陽俱盛是也。

## 第六十難

頭心之病，有撅痛，有真痛，何謂也?

然。手三陽之脈，受風寒，伏留而不去者，則名厥頭痛；入連在腦者，名真頭痛。其五臟氣相干，名厥心痛；其痛甚，但在心，手足青者，即名真心痛。其真心痛者，旦發夕死，夕發旦死。

## 第六十一難

經言望而知之，謂之神；聞而知之，謂之聖；問而知之，謂之工；切脈而知之，謂之巧。何謂也?

然。望而知之者，望見其五色，以知其病；聞而知之者，聞其五音，以別其病；問而知之者，問其所欲五味，以知其病所起所在也；切脈而知之者，診其寸口，視其虛實，以知其病，病在何臟腑也。經言：以外知之，曰聖；以內知之，曰神。此之謂也。

## 第六十二難

臟井滎有五，腑獨有六者，何謂也?

然。腑者，陽也，三焦行於諸陽，故置一俞，名曰原。腑有六者，亦與三焦共一氣也。

## 第六十三難

十變言：五臟六腑滎合，皆以井為始者，何也?

然。井者，東方春也，萬物之始生，諸蚑行喘息，蜎飛蠕動，當生之物，莫不以春而生。故歲數始於春，日數始於甲，故以井為始也。



## 第六十四難

十變又言：陰井木，陽井金，陰滎火，陽滎水，陰俞土，陽俞木，陰經金，陽經火，陰合水，陽合土，陰陽皆不同，其意何也?

然。是剛柔之事也。陰井乙木，陽井庚金。陽井庚，庚者，乙之剛也。陽井乙，乙者，庚之柔也。乙為木，故言陰井木也。庚為金，故言陽井金也。餘皆仿此。

## 第六十五難

經言：所出為井，所入為合，其法奈何?

然。所出為井，井者，東方春也，萬物之始生，故言所出為井也。所入為合，合者，北方冬也，陽氣入藏，故言所入為合也。

## 第六十六難

經言：肺之原，出於太淵；心之原，出於大[18]陵；肝之原，出於太沖；脾之原，出於太白；腎之原，出於太谿，少陰之原，出於兌骨；膽之原，出於丘墟；胃之原，出於沖陽；三焦之原，出於陽池；膀胱之原，出於京骨；大腸之原，出於合谷；小腸之原，出於腕骨。十二經皆以俞為原者，何也?

然。五藏俞者，三焦之所行，氣之所留止也。 三焦所行之俞為原者，何也?

然。臍下腎間動氣者，人之生命也，十二經之根本也，故名曰原。三焦者，原氣之別使也，主通行三氣，經歷於五藏六府。原者，三焦之尊號也。故所止輒為原，五藏六府之有病者，皆取其原也。

## 第六十七難

五藏募皆在陰，而俞在陽者，何謂也?

然。陰病行陽，陽病行陰，故令募在陰，俞在陽。 

## 第六十八難

五藏六府，各有井滎俞經合，皆何所主?

然。經言：所出為井，所流為滎，所注為俞，所行為經，所入為合。井主心下滿，滎主身熱，俞主體重節痛，經主喘咳寒熱，合主逆氣而洩。此五藏六府其井滎俞經合所主病也。

## 第六十九難

經言虛者補之，實者瀉之，不實不虛，以經取之，何謂也?

然。虛者補其母，實者瀉其子。當先補之，然後瀉之。不實不虛，以經取之者，是正經自生病，不中他邪也，當自取其經，故言以經取之。

## 第七十難

經言春夏刺淺，秋冬刺深者，何謂也?

然。春夏者，陽氣在上，人氣亦在上，故當淺取之。秋冬者，陽氣在下，人氣亦在下，故當深取之。 春夏各致一陰，秋冬各致一陽者，何謂也?

然。春夏溫，必致一陰者，初下針，沉之至腎肝之部，得氣，引持之陰也。秋冬寒，必致一陽者，初內針，淺而浮之，至心肺之部，得氣，推內之陽也。是謂春夏必致一陰，秋冬必致一陽。

## 第七十一難

經言刺榮無傷衛，刺衛無傷榮，何謂也?

然。針陽者，臥針而刺之。刺陰者，先以左手攝按所針滎俞之處，氣散乃內針。是謂刺榮無傷衛，刺衛無傷榮也。

## 第七十二難

經言能知迎隨之氣，可令調之，調氣之方，必在陰陽，何謂也?

然。所謂迎隨者，知榮衛之流行，經脈之往來也，隨其逆順而取之，故曰迎隨。調氣之方，必在陰陽者，知其內外表裡，隨其陰陽而調之。故曰： 調氣之方，必在陰陽，

## 第七十三難

諸井者，肌肉淺薄，氣少，不足使也，刺之奈何?

然。諸井者，木也，滎者，火也。火者木之子，當刺井者，以滎瀉之。故經言：補者不可以為瀉，瀉者不可以為補，此之謂也。 

## 第七十四難

經言春刺井，夏刺滎，季夏刺俞，秋刺經，冬刺合者，何謂也?

然。春刺井者，邪在肝；夏刺滎者，邪在心；季夏刺俞者，邪在脾；秋刺經者，邪在肺；冬刺合者，邪在腎。 其肝心脾肺腎，而繫於春夏秋冬者，何也?

然。五藏一病，輒有五也。假令肝病，色青者肝也，躁臭者肝也，喜酸者肝也，喜呼者肝也，喜泣者肝也。其病眾多，不可盡言也。四時有數，而並繫於春夏秋冬者也，針之要妙，在於秋毫者也。 

## 第七十五難

經言東方實，西方虛，瀉南方，補北方，何謂也?

然。金木水火土，當更相平。東方木也，西方金也。木欲實，金當平之。火欲實，水當平之。土欲實，木當平之。金欲實，火當平之。水欲實，土當平之。 東方肝也，則知肝實；西方肺也，則知肺虛。瀉南方火，補北方水，南方火，火者木之子也，北方水，水者木之母也。水勝火，子能令母實，母能令子虛，故瀉火補水，欲令金不得平木也。經曰： 不能治其虛，何問其餘，此之謂也。 

## 第七十六難

何謂補瀉，當補之時，何所取氣，當瀉之時，何所置氣?

然。當補之時，從衛取氣。當瀉之時，從榮置氣。其陽氣不足，陰氣有餘，當先補其陽，而後瀉其陰。陰氣不足，陽氣有餘，當先補其陰而後瀉其陽。榮衛通行，此其要也。 

## 第七十七難

經言上工治未病，中工治已病者，何謂也?

然。所謂治未病者，見肝之病，則知肝當傳之與脾，故先實其脾氣，無令得受肝之邪，故曰治未病焉。中工治已病者，見肝之病，不曉相傳，但一心治肝，故曰治已病也。 

## 第七十八難

針有補瀉，何謂也?

然。補瀉之法，非必呼吸出內針也。然知為針者，信其左；不知為針者，信其右。當刺之時，必先以左手，壓按所針滎俞之處，彈而努之，爪而下之，其氣之來，如動脈之狀。順針而刺之，得氣因推而內之，是謂補。動而伸之，是謂瀉。不得氣，乃與男外女內，不得氣，是為十死不治也。 

## 第七十九難

經言迎而奪之，安得無虛；隨而濟之，安得無實?虛之與實，若得若失，實之與虛，若有若無，何謂也?

然。迎而奪之者，瀉其子也，隨而濟之者，補其母也。假令心病，瀉手心主俞，是謂迎而奪之者也；補手心主井，是謂隨而濟之者也。所謂實之與虛者，牢濡之意也，氣來實者為得，濡虛者為失，故曰若得若失也。 

## 第八十難

經言有見如入，有見如出者，何謂也?

然。所謂有見如入者，謂左手見氣來至，乃內針，針人見氣盡，乃出針，是謂有見如入，有見如出也。 

## 第八十一難

經言無實實虛虛，損不足而益有餘，是寸口脈耶?將病自有虛實耶?其損益奈何?

然。是病非謂寸口脈也，謂病自有虛實也。假令肝實而肺虛，肝者木也，肺者金也，金木當更相平，當知金平木。假令肺實而肝虛微少氣，用針不補[19]其肝，而反重實其肺，故曰實實虛虛，損不足而益有餘，此者中工之所害也。

[1]浮：原作「沉」，據《古本難經闡注》、《難經疏證》等改。 
[2]儒：原作「澀」，據《古本難經闡注》等改。
[3]至：原作「死」，據《難經疏證》等改。 
[4]至於收病：《難經本義》滑注「至於收病也，當作至脈之病也」 
[5]再吸一至：原作「呼吸再至」，據《難經疏證》改。 
[6]譬如：明本《難經》此二字在「樹之有根」之前。 
[7]啄：原無，據《難經疏證》補。 
[8]筋：原作「節」，據《古本難經闡注》改。 
[9]肉滿：《靈樞·經脈篇》作「人中滿」 
[10]黧：原作「梨」，據《古本難經闡注》改。 
[11]三陰：《靈樞·經脈篇》作「五陰」。 
[12]虞：原作「然」，據《脈經》改。 
[13]盛：原作「聖」，據《難經疏證》改。 
[14]在：原作「有」，據上下文義改。 
[15]當上關於九竅也：《靈樞·脈度篇》作「常內閱於上七竅也」。  
[16]魄：原作「魂」，據《難經疏證》改。 
[17]涎：原作「液」，據《難經疏證》改。 
[18]大：原作「太」，據《靈樞·九針十二原》改。 
[19]補：原作「瀉」，據《古本難經闡注》等改。

