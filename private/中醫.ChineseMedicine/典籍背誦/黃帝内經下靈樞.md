# 黃帝内經 靈樞

黃帝内經 素問九卷 靈樞九卷

【目錄】


[TOC]

八十一論

二級正文18宋體

三級楷體 16

四級宋體 12

---

## [第一卷](https://zh.wikisource.org/wiki/黃帝內經/靈樞第一卷)

## 九鍼十二原第一

法天

黃帝問於歧伯曰︰余子萬民，養百姓，而收租稅。余哀其不給，而屬有疾病。余欲勿使被毒藥，無用砭石，欲以微鍼通其經脈，調其血氣，榮其逆順出入之會。令可傳於後世，必明為之法，令終而不滅，久而不絕，易用難忘，為之經紀。異其章，別其表裏，為之終始。令各有形，先立鍼經，願聞其情。

歧伯答曰︰臣請推而次之，令有綱紀，始於一，終於九焉。請言其道。小鍼之要，易陳而難入，麤守形，上守神，神乎神，客在門，未呟其疾，惡知其原。刺之微 在速遲，麤守關，上守機，機之動，不離其空，空中之機，清靜而微，其來不可逢，其往不可追。知機之道者，不可掛以髮，不知機道，叩之不發，知其往來，要與之期，麤之闇乎，妙哉，工獨有之。往者為逆，來者為順，明知逆順，正行無問。逆而奪之，惡得無虛，追而濟之，惡得無實，迎之隨之，以意和之，鍼道畢矣。

凡用鍼者，虛則實之，滿則泄之，宛陳則除之，邪勝則虛之，大要曰︰徐而疾則實，疾而徐則虛。言實與虛，若有若無，察後與先，若存若亡，為虛與實，若得若失。虛實之要，九鍼最妙，補寫之時，以鍼為之。寫曰必持內之，放而出之，排陽得鍼，邪氣得泄。按而引鍼，是謂內溫，血不得散，氣不得出也。補曰：隨之，隨之，意若妄之，若行若按，如蚊虞止，如留如還，去如弦絕，令左屬右，其氣故止，外門已閉，中氣乃實，必無留血，急取誅之。持鍼之道，堅者為寶，正指直刺，無鍼左右，神在秋毫，屬意病者，審視血脈者，刺之無殆。方刺之時，必在懸陽，及與兩衛，神屬勿去，知病存亡。血脈者，在腧橫居，視之獨澄，切之獨堅。

九鍼之名，各不同形。
一曰鑱鍼，長一寸六分。
二曰員鍼，長一寸六分。
三曰鍉鍼，長三寸半。
四曰鋒鍼，長一寸六分。
五曰鈹鍼，長四寸，廣二分半。
六曰員利鍼，長一寸六分。
七曰毫鍼，長三寸六分。
八曰長鍼，長七寸。
九曰大鍼，長四寸。

鑱鍼者，頭大末銳，去寫陽氣。
員鍼者，鍼如卵形，揩摩分間，不得傷肌肉，以寫分氣。
鍉鍼者，鋒如黍粟之銳，主按脈勿陷，以致其氣。
鋒鍼者，刃三隅以發痼疾。
鈹鍼者，末如劍鋒，以取大膿。
員利鍼者，大如氂，且員且銳，中身微大，以取暴氣。
毫鍼者，尖如嘘虞喙，靜以徐往，微以久留之，而養以取痛痹。
長鍼者，鋒利身薄，可以取遠痹。
大鍼者，尖如挺，其鋒微員，以寫機關之水也。
九鍼畢矣。

夫氣之在脈也，邪氣在上，濁氣在中，清氣在下。故鍼陷脈則邪氣出，鍼中脈則濁氣出，鍼大深則邪氣反沉病益。故曰：皮肉筋脈，各有所處，病各有所宜，各不同形，各以任其所宜，無實無虛，損不足而益有餘，是謂甚病，病益甚取五脈者死，取三脈者恇，奪陰者死，奪陽者狂，鍼害畢矣。刺之而氣不至，無問其數。刺之而氣至，乃去之，勿復鍼。鍼各有所宜，各不同形，各任其所，為刺之要。氣至而有效，效之信，若風之吹雲，明乎若見蒼天，刺之道畢矣。

黃帝曰︰願聞五藏六府所出之處。

歧伯曰︰五藏五腧，五五二十五腧，六府六腧，六六三十六腧，經脈十二，絡脈十五，凡二十七氣。以上下所出為井，所溜為滎，所注為腧，所行為經，所入為合，二十七氣所行，皆在五腧也。節之交，三百六十五會，知其要者，一言而終，不知其要，流散無窮，所言節者，神氣之所遊行出入也，非皮肉筋骨也。
觀其色，察其目，知其散復。一其形，聽其動靜，知其邪正。右主推之，左持而禦之，氣至而去之。凡將用鍼，必先診脈，視氣之劇易，乃可以治也。
五藏之氣，已絕於內，而用鍼者，反實其外，是謂重竭，重竭必死，其死也靜，治之者，輒反其氣，取腋與膺。
五藏之氣，已絕於外，而用鍼者，反實其內，是謂逆厥，逆厥則必死，其死也躁，治之者，反取四末刺之，害中而不去則精泄，害中而去則致氣，精泄則病益甚而恇，致氣則生為癰瘍。

五藏有六府，六府有十二原，十二原出於四關，四關主治五藏，五藏有疾，當取之十二原。十二原者，五藏之所以稟三百六十五節氣味也。五藏有疾也，應出十二原，十二原各有所出，明知其原，呟其應，而知五藏之害矣。
陽中之少陰，肺也，其原出於太淵，太淵二；
陽中之太陽，心也，其原出於大陵，大陵二；
陰中之少陽，肝也，其原出於太衝，太衝二；
陰中之至陰，脾也，其原出於太白，太白二；
陰中之太陰，腎也，其原出於太谿，太谿二。
膏之原，出於鳩尾，鳩尾一。
肓之原。出於脖胦，脖胦一。
凡此十二原者，主治五藏六府之有疾者也，脹取三陽，飧泄取三陰。

今夫五藏之有疾也，譬猶刺也，猶污也，猶結也，猶閉也。
刺雖久，猶可拔也。
污雖久，猶可雪也。
結雖久，猶可解也。
閉（門下）雖久，猶可決也，
或言久疾之不可取者，非其說也，夫善用鍼者，取其疾也，猶拔刺也，猶雪污也，猶解結也，猶決閉也，疾雖久，猶可畢也。言不可治者，未得其術也。
刺諸熱者，如以手探湯。
刺寒清者，如人不欲行。
陰有陽疾者，取之下陵三里，正往無殆，氣下乃止，不下復始也。
疾高而內者，取之陰之陵泉。
疾高而外者，取之陽之陵泉也。

## 本輸第二

黃帝問於歧伯曰︰凡刺之道，必通十二經絡之所終始，絡脈之所別處，五輸之所留，六府之所與，合四時之所出入，五藏之所溜處，闊數之度，淺深之狀，高下所至，願聞其解。

歧伯曰︰請言其次也。

肺出於少商，少商者，手大指端內側也，為井木。
溜於魚際，魚際者，手魚也，為滎。
注於太淵，太淵，魚後一寸陷者中也，為俞。
行於經渠，經渠，寸口中也，動而不居，為經。
入於尺澤，尺澤，肘中之動脈也，為合，手太陰經也。

心出於中衝，中衝，手中指之端也，為井木。
溜於勞宮，勞宮，掌中中指本節之內間也，為滎。
注於大陵，大陵，掌後兩骨之間方下者也，為俞。
行於間使，間使之道，兩筋之間，三寸之中也，有過則至，無過則止，為經。
入於曲澤，曲澤，肘內廉下陷者之中也，屈而得之，為合。手少陰也。

肝出於大敦，大敦者，足大指之端及三毛之中也，為井木。
溜於行間，行間，足大指間也，為滎。
注於太衝，太衝，行間上二寸陷者之中也，為俞。
行於中封，中封，內踝之前一寸半，陷者之中，使逆則宛，使和則通，搖足而得之，為經。
入於曲泉，輔骨之下，大筋之上也，屈膝而得之，為合。足厥陰也。

脾出於隱白，隱白者，足大指之端內側也，為井木。
溜於大都，大都，本節之後，下陷者之中也，為滎。
注於太白，太白，腕骨之下也，為俞。
行於商丘，商丘，內踝之下，陷者之中也，為經。
入於陰之陵泉，陰之陵泉，輔骨之下，陷者之中也，伸而得之，為合。足太陰也。

腎出於湧泉，湧泉者，足心也，為井木。
溜於然谷，然谷，然骨之下者也，為滎。
注於太谿，太谿內踝之後，跟骨之上陷中者也，為俞。
行於復溜，復溜，上內踝二寸，動而不休，為經。
入於陰谷，陰谷，輔骨之後，大筋之下，小筋之上也，按之應手，屈膝而得之，為合。足少陰經也。

膀胱出於至陰，至陰者，足小指之端也，為井金。
溜於通谷，通谷，本節之前外側也，為滎。
注於朿骨，朿骨，本節之後陷者中也，為俞。
過於京骨，京骨，足外側大骨之下，為原。
行於崑崙，崑崙，在外踝之後。跟骨之上，為經。
入於委中，委中，膕中央，為合，委而取之。足太陽也。

膽出於竅陰，竅陰者，足小指次指之端也，為井金。
溜於俠谿，俠谿，足小指次指之間也，為滎。
注於臨泣，臨泣，上行一寸半陷者中也，為俞。
過於丘墟，丘墟，外踝之前下陷者中也，為原。
行於陽輔，陽輔，外踝之上，輔骨之前，及絕骨之端也，為經。
入於陽之陵泉，陽之陵泉，在膝外陷者中也，為合，伸而得之，足少陽也。

胃出於厲兌，厲兌者，足大指內次指之端也，為井金。
溜於內庭，內庭，次指外間也，為滎。
注於陷谷，陷谷者，上中指內間，上行二寸陷者中也，為俞。
過於衝陽，衝陽，足跗上五寸陷者中也，為原，搖足而得之。
行於解谿，解谿，上衝陽一寸半陷者中也，為經。
入於下陵，下陵，膝下三寸，鴬骨外三里也，為合。復下三里三寸，為巨虛上廉，復下上廉三寸，為巨虛下廉也，大腸屬上，小腸屬下，足陽明胃脈也，大腸小腸，皆屬於胃，是足陽明也。

三焦者，上合手少陽，出於關衝，關衝者，手小指次指之端也，為井金。
溜於液門，液門，小指次指之間也，為滎。
注於中渚，中渚本節之後陷者中也，為俞。
過於陽池，陽池，在腕上陷者之中也，為原。
行於支溝，支溝，上腕三寸，兩骨之間陷者中也，為經。
入於天井，天井，在肘外大骨之上陷者中也，為合。屈肘乃得之。
三焦下俞，在於足大指之前，少陽之後，出於膕中外廉，名曰委陽，是太陽絡也。手少陽經也。三焦者，足少陽太陰之所將，太陽之別也，上踝五寸，別入貫鴎腸，出於委陽，並太陽之正，入絡膀胱，約下焦，實則閉癃，虛則遺溺，遺溺則補之，閉癃則寫之。

手太陽小腸者，上合手太陽，出於少澤，少澤，小指之端也，為井金。
溜於前谷，前谷，在手外廉本節前陷者中也，為滎。
注於後谿，後谿者，在手外側本節之後也，為俞。
過於腕骨，腕骨，在手外側腕骨之前，為原。
行於陽谷，陽谷，在銳骨之下陷者中也，為經。
入於小海，小海，在肘內大骨之外，去端半寸陷者中也，伸臂而得之，為合。手太陽經也。

大腸上合手陽明，出於商陽，商陽，大指次指之端也，為井金。
溜於本節之前二間，為滎。
注於本節之後三間，為俞。
過於合谷，合谷，在大指歧骨之間，為原。
行於陽谿，陽谿，在兩筋間陷者中也，為經。
入於曲池，在肘外輔骨陷者中屈臂而得之，為合。手陽明也。

是謂五藏六府之腧，五五二十五腧，六六三十六腧也。六府皆出足之三陽，上合於手者也。

缺盆之中，任脈也，名曰天突。
一次任脈側之動脈，足陽明也，名曰人迎。
二次脈手陽明也，名曰扶突。
三次脈手太陽也，名曰天窗。
四次脈足少陽也，名曰天容。
五次脈手少陽也，名曰天牖。
六次脈足太陽也，名曰天柱。
七次脈頸中央之脈，督脈也，名曰風府。
腋內動脈，手太陰也，名曰天府。
腋下三寸，手心主也，名曰天池。

刺上關者，呿不能欠，刺下關者，欠不能呿，刺犢鼻者，屈不能伸，刺兩關者，伸不能屈。

足陽明挾喉之動脈也，其腧在膺中。
手陽明次在其腧外，不至曲頰一寸。
手太陽當曲頰，
足少陽在耳下曲頰之後。
手少陽出耳後，上加完骨之上。
足太陽挾項大筋之中髮際。
陰尺動脈在五里，五腧之禁也。

肺合大腸，大腸者，傳道之府。
心合小腸，小腸者，受盛之府。
肝合膽，膽者，中精之府。
脾合胃，胃者，五穀之府。
腎合膀胱，膀胱者，津液之府也。
少陽屬腎，腎上連肺，故將兩藏。
三焦者，中瀆之府也，水道出焉，屬膀胱，是孤之府也，是六府之所與合者。

春取絡脈諸滎大經分肉之間，甚者深取之，間者淺取之。
夏取諸俞孫絡肌肉皮膚之上。
秋取諸合，餘如春法。
冬取諸井諸俞之分，欲深而留之。
此四時之序，氣之所處，病之所舍，藏之所宜。
轉筋者，立而取之，可令遂已。
痿厥者，張而刺之，可令立快也。



## 小鍼解第三

所謂易陳者，易言也。
難入者，難著於人也。
麤守形者，守刺法也。
上守神者，守人之血氣有餘不足，可補寫也。
神客者，正邪其會也。神者，正氣也。客者，邪氣也。
在門者，邪循正氣之所出入也。
未呟其疾者，先知邪正何經之疾也。
惡知其原者，先知所經之病，所取之處也。

刺之微在數遲者，徐疾之意也。
麤守關者，守四肢而不知血氣正邪之往來也。
上守機者，知守氣也。機之動，不離其空中者，知氣之虛實，用鍼之徐疾也。空中之機，清淨以微者，鍼以得氣，密意守氣勿失也。
其來不可逢者，氣盛不可補也。
其往不可追者，氣虛不可寫也。
不可掛以髮者，言氣易失也。
扣之不發者，言不知補寫之意也，血氣已盡而氣不下也。
知其往來者，知氣之逆順盛虛也。
要與之期者，知氣之可取之時也。
麤之闇者，冥冥不知氣之微密也。
妙哉工獨有之者，盡知鍼意也。
往者為逆者，言氣之虛而小，小者，逆也。
來者為順者，言形氣之平，平者，順也。明知逆順，正行無間者，言知所取之處也。迎而奪之者，寫也。追而濟之者，補也。

所謂虛則實之者，氣口虛而當補之也。
滿則泄之者，氣口盛而當寫之也。
宛陳則除之者，去血脈也。
邪勝則虛之者，言諸經有盛者，皆寫其邪也。
徐而疾則實者，言徐內而疾出也。
疾而徐則虛者，言疾內而徐出也。
言實與虛，若有若無者，言實者有氣，虛者無氣也。察後與先，若亡若存者，言氣之虛實，補寫之先後也，察其氣之已下與常存也。為虛與實，若得若失者，言補者佖然若有得也，寫則恍然若有失也。

夫氣之在脈也，邪氣在上者，言邪氣之中人也高，故邪氣在上者，濁氣在中者，言水穀皆入於胃，其精氣上注於肺，濁溜於腸胃，言寒溫不適，飲食不節，而病生於腸胃，故命曰濁氣在中也。清氣在下者，言清濕地氣之中人也，必從足始，故曰︰清氣在下也。鍼陷脈則邪氣出，取之上，鍼中脈則濁氣出者，取之陽明合也。鍼太深則邪氣反沉者，言淺浮之病，不欲深刺也，深則邪氣從之入，故曰反沉也。皮肉筋脈，各有所處者，言經絡各有所主也。取五脈者死，言病在中，氣不足，但用鍼盡大寫其諸陰之脈也。取三陽之脈者，唯言盡寫三陽之氣，令病人恇然不復也，奪陰者死，言取尺之五里，五往者也。奪陽者狂，正言也。

呟其色，察其目，知其散復，一其形，聽其動靜者，言上工知相五色於目，有知調尺寸大小緩急滑濇，以言所病也。知其邪正者，知論虛邪與正邪之風也。右主推之，左持而御之者，言持鍼而出入也。氣至而去之者，言補寫氣調而去之也。調氣在於終始一者，持心也。節之交三百六十五會者，絡脈之滲灌諸節者也。

所謂五藏之氣，已絕於內者，脈口氣內絕不至，反取其外之病處與陽經之合，有留鍼以致陽氣，陽氣至則內重竭，重竭則死矣，其死也，無氣以動，故靜。

所謂五藏之氣，已絕於外者，脈口氣外絕不至，反取其四末之輸，有留鍼以致其陰氣，陰氣至則陽氣反入，入則逆，逆則死矣，其死也，陰氣有餘，故躁。所以察其目者，五藏使五色循明，循明則聲章，聲章者，則言聲與平生異也。



## 邪氣藏府病形第四

黃帝問於歧伯曰︰邪氣之中人也，奈何。

歧伯答曰︰邪氣之中人高也。

黃帝曰︰高下有度乎。

歧伯曰︰身半已上者，邪中之也。身半已下者，濕中之也。故曰，邪之中人也，無有常，中於陰則溜於府，中於陽則溜於經。

黃帝曰︰陰之與陽也，異名同類，上下相會，經絡之相貫，如環無端，邪之中人，或中於陰，或中於陽，上下左右，無有恆常，其故何也。

歧伯曰︰諸陽之會，皆在於面，中人也方乘虛時及新用力，若飲食汗出，腠理開而中於邪。中於面，則下陽明。中於項，則下太陽。中於頰，則下少陽。其中於膺背兩恢，亦中其經。

黃帝曰︰其中於陰，奈何。

歧伯答曰︰中於陰者，當從臂鴬始，夫臂與鴬，其陰皮薄，其肉淖澤，故俱受於風，獨傷其陰。

黃帝曰︰此故傷其藏乎。

歧伯答曰︰身之中於風也，不必動藏，故邪入於陰經，則其藏氣實，邪氣入而不能客，故還之於府，故中陽則溜於經。中陰則溜於府。

黃帝曰︰邪之中人藏，奈何。

歧伯曰︰愁憂恐懼則傷心，形寒寒飲則傷肺，以其兩寒相感，中外皆傷，故氣逆而上行。有所墮墜，惡血留內，若有所大怒，氣上而不下，積於恢下，則傷肝。有所擊仆，若醉入房，汗出當風，則傷脾。有所用力舉重，若入房過度，汗出浴水，則傷腎。

黃帝曰︰五藏之中風，奈何。

歧伯曰︰陰陽俱感，邪乃得往。

黃帝曰︰善哉。

黃帝問於歧伯曰︰首面與身形也，屬骨連筋，同血合於氣耳。天寒則裂地凌冰，其卒寒，或手足懈惰，然而其面不衣，何也。

歧伯答曰︰十二經脈，三百六十五絡，其血氣皆上於面而走空竅，其精陽氣上走於目而為睛，其別氣走於耳而為聽，其宗氣上出於鼻而為臭，其濁氣出於胃，走脣舌而為味。其氣之津液，皆上燻於面，而皮又厚，其肉堅，故天熱甚寒，不能勝之也。

黃帝曰︰邪之中人，其病形何如。

歧伯曰︰虛邪之中身也。灑淅動形。正邪之中人也微，先見於色，不知於身，若有若無，若亡若存，有形無形，莫知其情。

黃帝曰︰善哉。

黃帝問於歧伯曰︰余聞之，見其色，知其病，命曰明。
按其脈，知其病，命曰神。
問其病，知其處，命曰工。
余願聞見而知之，按而得之，問而極之，為之奈何。

歧伯答曰︰夫色脈與尺之相應也，如桴鼓影響之相應也，不得相失也，此亦本末根葉之出候也，故根死則葉枯矣。色脈形肉，不得相失也，故知一則為工，知二則為神，知三則神且明矣。

黃帝曰︰願卒聞之。

歧伯答曰︰色青者，其脈弦也。
赤者，其脈鉤也。
黃者，其脈代也。
白者，其脈毛。
黑者，其脈石。
見其色而不得其脈，反得其相勝之脈，則死矣。得其相生之脈，則病已矣。

黃帝問於歧伯曰︰五藏之所生變化之病形，何如。

歧伯答曰︰先定其五色五脈之應，其病乃可別也。

黃帝曰︰色脈已定，別之奈何。

歧伯曰︰調其脈之緩急小大滑濇，而病變定矣。

黃帝曰︰調之奈何。

歧伯答曰︰脈急者，尺之皮膚亦急。
脈緩者，尺之皮膚亦緩。
脈小者，尺之皮膚亦減而少氣。
脈大者，尺之皮膚亦賁而起。
脈滑者，尺之皮膚亦滑。
脈濇者，尺之皮膚亦濇。
凡此變者，有微有甚，故善調尺者，不待於寸，善調脈者，不待於色，能參合而行之者，可以為上工。上工十全九，行二者，為中工，中工十全七，行一者，為下工，下工十全六。

黃帝曰︰請問脈之緩急小大滑濇之病形何如。

歧伯曰︰臣請言五藏之病變也。心脈急甚者為瘛瘲，微急為心痛引背，食不下。
緩甚為狂笑，微緩為伏梁，在心下上下行，時唾血。
大甚為喉吤，微大為心痹引背，善淚出。
小甚為善噦，微小為消癉。
滑甚為善渴，微滑為心疝引齊小腹鳴。
濇甚為瘖，微濇為血溢，維厥，耳鳴，顛疾。

肺脈急甚為癲疾，微急為肺寒熱怠惰，欬唾血，引腰背胸若鼻息肉不通。
緩甚為多汗，微緩為痿箪偏風，頭以下汗出不可止。
大甚為脛腫，微大為肺痹引胸背，起惡日光。
小甚為泄，微小為消癉。
滑甚為息賁上氣，微滑為上下出血。
濇甚為嘔血，微濇為鼠箪，在頸支腋之間，下不勝其上，其應善痠矣。

肝脈急甚者為惡言，微急為肥氣在恢下，若覆杯。
緩甚為善嘔，微緩為水瘕痹也。
大甚為內癰，善嘔衄，微大為肝痹陰縮，欬引小腹。
小甚為多飲，微小為消癉。
滑甚為饗疝，微滑為遺溺。
濇甚為溢飲，微濇為瘛攣筋痹。

脾脈急甚為瘛瘲，微急為膈中食飲入而還出，後沃沫。
緩甚為痿厥，微緩為風痿，四支不用，心慧然若無病。
大甚為擊仆，微大為疝氣，腹裏大，膿血在腸胃之外。
小甚為寒熱，微小為消癉。
滑甚為饗癃，微滑為蟲毒麹蝎腹熱。
濇甚為腸饗，微濇為內饗，多下膿血。

腎脈急甚為骨癲疾，微急為沉厥奔豚，足不收，不得前後。
緩甚為折脊，微緩為洞，洞者，食不化，下嗌還出。
大甚為陰痿，微大為石水，起臍以下至小腹，腄腄然上至胃腕，死不治。
小甚為洞泄，微小為消癉。
滑甚為癃饗，微滑為骨痿，坐不能起，起則目無所見。
濇甚為大癰，微濇為不月沉痔。

黃帝曰︰病之六變者，刺之奈何。

歧伯答曰︰諸急者多寒，緩者多熱，大者多氣少血，小者血氣皆少，滑者陽氣盛，微有熱，濇者多血少氣，微有寒。
是故刺急者，深內而久留之。
刺緩者，淺內而疾發鍼，以去其熱。
刺大者，微寫其氣，無出其血。
刺滑者，疾發鍼而淺內之以寫其陽氣而去其熱。
刺濇者，必中其脈，隨其逆順而久留之，必先按而循之，已發鍼，疾按其痏，無令其血出，以和其脈。
諸小者，陰陽形氣俱不足，勿取以鍼，而調以甘藥也。

黃帝曰︰余聞五藏六府之氣，滎俞所入為合，令何道從入，入安連過，願聞其故。

歧伯答曰︰此陽脈之別，入於內，屬於府者也。

黃帝曰︰滎俞與合，各有名乎。

歧伯答曰︰滎俞治外經，合治內府。

黃帝曰︰治內府奈何，

歧伯曰︰取之於合。

黃帝曰︰合各有名乎。

歧伯答曰︰胃合於三里，大腸入合於巨虛上廉，小腸合入於巨虛下廉，三焦合入於委陽，膀胱合入於委中央，膽合入於陽陵泉。

黃帝曰︰取之奈何。

歧伯答曰︰取之三里者，低跗取之。巨虛者，舉足取之。委陽者，屈伸而索之。委中者，屈而取之。陽陵泉者，正豎膝予之齊下至委陽之陽取之。取諸外經者，揄申而從之。

黃帝曰︰願聞六府之病。

歧伯答曰︰面熱者，足陽明病。
魚絡血者，手陽明病。
兩跗之上脈豎陷者，足陽明病，此胃脈也。

大腸病者，腸中切痛而鳴濯濯，冬日重感於寒，即泄當臍而痛，不能久立，與胃同候，取巨虛上廉。

胃病者，腹潅脹胃脘當心而痛，上肢兩恢，膈咽不通，食飲不下，取之三里也。

小腸病者，小腹痛，腰脊控睪而痛，時窘之後當耳前熱。若寒甚，若獨肩上熱甚，及手小指次指之間熱，若脈陷者，此其候也。手太陽病也，取之巨虛下廉。

三焦病者，腹氣滿，小腹尤堅，不得小便，窘急溢則水留，即為脹，候在足太陽之外大絡，大絡在太陽少陽之間，亦見於脈，取委陽。

膀胱病者，小腹偏腫而痛，以手按之，即欲小便而不得，肩上熱，若脈陷，及足小指外廉及脛踝後皆熱，若脈陷，取委中央。

膽病者，善太息，口苦，嘔宿汁，心下澹澹，恐人將捕之，嗌中吤吤然，數唾，在足少陽之本末，亦視其脈之陷下者，灸之，其寒熱者，取陽陵泉。

黃帝曰︰刺之有道乎。

歧伯答曰︰刺此者必中氣穴，無中肉節，中氣穴則鍼染於巷，中肉節即皮膚痛，補寫反則病益篤。中筋則筋緩，邪氣不出，與其真相搏亂而不去，反還內著，用鍼不審，以順為逆也。



## [第二卷](https://zh.wikisource.org/wiki/黃帝內經/靈樞第二卷)

## 根結第五

歧伯曰︰天地相感，寒暖相移，陰陽之道，孰少孰多，陰道偶，陽道奇，
發於春夏，陰氣少，陽氣多，陰陽不調，何補何寫。
發於秋冬，陽氣少，陰氣多，陰氣盛而陽氣衰，故莖葉枯槁，濕雨下歸。陰陽相移，何寫何補。
奇邪離經，不可勝數，不知根結，五藏六府，折關敗樞，開闔而走，陰陽大失，不可復取。九鍼之玄，要在終始，故能知終始。一言而畢，不知終始，鍼道咸絕。

太陽根於至陰，結於命門。命門者，目也。
陽明根於厲兌，結於顙大。顙大者，鉗耳也。
少陽根於竅陰，結於窗籠者。窗籠者，耳中也。
太陽為開，陽明為闔，少陽為樞，故開折則肉節瀆而暴病起矣。
故暴病者，取之太陽，視有餘不足，瀆者，皮肉宛膲而弱也。

闔折則氣無所止息，而痿疾起矣，故痿疾者，取之陽明，視有餘不足，無所止息者，真氣稽留，邪氣居之也，樞折即骨繇而不安於地，故骨繇者，取之少陽，視有餘不足。骨繇者，節緩而不收也。所謂骨繇者，搖故也，當窮其本也。

太陰根於隱白，結於太倉。
少陰根於湧泉，結於廉泉。
厥陰根於大敦，結於玉英，絡於膻中。

太陰為開，厥陰為闔，少陰為樞。故開折則倉廩無所輸膈洞，膈洞者，取之太陰，視有餘不足，故開折者，氣不足而生病也，闔折即氣絕而喜悲。悲者，取之厥陰，視有餘不足。樞折則脈有所結而不通，不通者，取之少陰，視有餘不足，有結者，皆取之不足。

足太陽根於至陰，溜於京骨，注於崑崙，入於天柱飛揚也。
足少陽根於竅陰，溜於丘墟，注於陽輔，入於天容光明也。
足陽明根於厲兌，溜於衝陽，注於下陵，入於人迎豐隆也。
手太陽根於少澤，溜於陽谷，注於少海，入於天窗支正也。
手少陽根於關衝，溜於陽池，注於支溝，入於天牖外關也。
手陽明根於商陽，溜於合谷，注於陽谿，入於扶突偏歷也。
此所謂十二經者，盛絡皆當取之。

一日一夜五十營，以營五藏之精，不應數者，名曰狂生。所謂五十營者，五藏皆受氣，持其脈口，數其至也。
五十動而不一代者，五藏皆受氣。
四十動一代者，一藏無氣。
三十動一代者，二藏無氣。
二十動一代者，三藏無氣。
十動一代者，四藏無氣。
不滿十動一代者，五藏無氣。
予之短期，要在終始。
所謂五十動而不一代者，以為常也。以知五藏之期，予之短期者，乍數乍疏也。

黃帝曰︰逆順五體者，言人骨節之小大，肉之堅脆，皮之厚薄，血之清濁，氣之滑濇，脈之長短，血之多少，經絡之數，余已知之矣，此皆布衣匹夫之士也。夫王公大人，血食之君，身體柔脆，肌肉軟弱，血氣慓悍滑利，其刺之徐疾淺深多少，可得同之乎。

歧伯答曰︰膏梁菽藿之味，何可同也，氣滑即出疾，其氣濇則出遲，氣悍則鍼小而入淺，氣濇則鍼大而入深，深則欲留，淺則欲疾，以此觀之，刺布衣者，深以留之，刺大人者，微以徐之，此皆因氣慓悍滑利也。

黃帝曰︰形氣之逆順奈何。

歧伯曰︰形氣不足，病氣有餘，是邪勝也，急寫之。
形氣有餘，病氣不足，急補之。
形氣不足，病氣不足，此陰陽氣俱不足也，不可刺之，刺之則重不足，重不足則陰陽俱竭，血氣皆盡，五藏空虛，筋骨髓枯，老者絕滅，壯者不復矣。
形氣有餘，病氣有餘，此謂陰陽俱有餘也，急寫其邪，調其虛實。
故曰︰有餘者寫之，不足者補之，此之謂也。
故曰︰刺不知逆順，真邪相搏，滿而補之，則陰陽四溢，腸胃充郭，肝肺內潅，陰陽相錯。虛而寫之，則經脈空虛，血氣竭枯，腸胃夲辟，皮膚薄著，毛腠夭膲，予之死期。
故曰︰用鍼之要，在於知調陰與陽，調陰與陽，精氣乃光，合形與氣，使神內藏。
故曰︰上工平氣，中工亂脈，下工絕氣危生。
故曰︰下工不可不慎也。必審五藏變化之病，五脈之應，經絡之實虛，皮之柔麤，而後取之也。



## 壽天剛柔第六

黃帝問於少師曰︰余聞人之生也，有剛有柔，有弱有強，有短有長，有陰有陽，願聞其方。

少師答曰︰陰中有陰，陽中有陽，審知陰陽，刺之有方，得病所始，刺之有理，謹度病端，與時相應，內合於五藏六府，外合於筋骨皮膚，是故內有陰陽，外亦有陰陽。
在內者，五藏為陰，六府為陽。
在外者，筋骨為陰，皮膚為陽。
故曰︰病在陰之陰者，刺陰之榮輸。
病在陽之陽者。刺陽之合。
病在陽之陰者，刺陰之經。
病在陰之陽者，刺絡脈。
故曰︰病在陽者，命曰風，病在陰者，命曰痹，陰陽俱病，命曰風痹。
病有形而不痛者，陽之類也，無形而痛者，陰之類也。無形而痛者，其陽完而陰傷之也，急治其陰，無攻其陽。有形而不痛者，其陰完而陽傷之也。急治其陽，無攻其陰。陰陽俱動，乍有形，乍無形，加以煩心，命曰陰勝其陽，此謂不表不裏，其形不久。

黃帝問於伯高曰︰余聞形氣，病之先後外內之應，奈何。

伯高答曰︰風寒傷形，憂恐忿怒傷氣。氣傷藏，乃病藏，寒傷形，乃應形。風傷筋脈，筋脈乃應，此形氣外內之相應也。

黃帝曰︰刺之奈何。

伯高答曰︰病九日者，三刺而已。病一月者，十刺而已。多少遠近，以此衰之。久痹不去身者，視其血絡，盡出其血。

黃帝曰︰外內之病，難易之治，奈何。

伯高答曰︰形先病而未入藏者，刺之半其日。藏先病而形乃應者，刺之倍其日。此外內難易之應也。

黃帝問於伯高曰︰余聞形有緩急，氣有盛衰，骨有大小，肉有堅脆，皮有厚薄，其以立壽夭奈何。

伯高曰︰形與氣相任則壽，不相任則夭。
皮與肉相果則壽，不相果則夭。
血氣經絡，勝形則壽，不勝形則夭。

黃帝曰︰何謂形之緩急。

伯高答曰︰形充而皮膚緩者則壽，形充而皮膚急者則夭。
形充而脈堅大者，順也。形充而脈小以弱者，氣衰，衰則危矣。
若形充而顴不起者，骨小，骨小而夭矣。
形充而大肉鎌堅而有分者，肉堅，肉堅則壽矣。
形充而大肉無分理不堅者，肉脆，肉脆則夭矣。
此天之生命，所以立形定氣而視壽夭者，必明乎此，立形定氣，而後以臨病人，決死生。

黃帝曰︰余聞壽夭，無以度之。

伯高答曰︰牆基卑，高不及其地者，不滿三十而死，其有因加疾者，不及二十而死也。

黃帝曰︰形氣之相勝，以立壽夭奈何。

伯高答曰︰平人而氣勝形者壽，病而形肉脫，氣勝形者死，形勝氣者危矣。

黃帝曰︰余聞刺有三變，何謂三變。

伯高答曰︰有刺營者，有刺衛者，有刺寒痹之留經者。

黃帝曰︰刺三變者奈何。

伯高答曰︰刺營者出血，刺衛者出氣，刺寒痹者內熱。

黃帝曰︰營衛寒痹之為病奈何。

伯高答曰︰營之生病也，寒熱少氣，血上下行。
衛之生病也，氣通時來時去，怫愾賁響，風寒客於腸胃之中。寒痹之為病也，留而不去，時痛而皮不仁。

黃帝曰︰刺寒痹內熱奈何。

伯高答曰︰刺布衣者，以火焠之。刺大人者，以藥熨之。

黃帝曰︰藥熨奈何。

伯高答曰︰用淳酒二十斤，蜀椒一升，乾薑一斤，桂心一斤，凡四種，皆巽咀，漬酒中，用綿絮一斤，細白布四丈，并內酒中。置酒馬矢熅中，蓋封塗，勿使泄。五日五夜，出布綿絮，曝乾之，乾復漬，以盡其汁。每漬必晬其日，乃出乾。乾，并用滓與綿絮，複布為複巾，長六七尺，為六七巾。則用之生桑炭灸巾，以熨寒痹所刺之處，令熱入至於病所，寒復炙巾以熨之，三十遍而止。汗出以巾拭身，亦三十遍而止。起步內中，無見風。每刺必熨，如此病已矣，此所謂內熱也。



## 官鍼第七

凡刺之要，官鍼最妙，九鍼之宜，各有所為，長短大小，各有所施也，不得其用，病弗能移。
疾淺鍼深，內傷良肉，皮膚為癰；
病深鍼淺，病氣不寫，反為大膿。
病小鍼大，氣寫太甚，疾必為害；
病大鍼小，氣不泄寫，亦復為敗。
失鍼之宜，大者寫，小者不移。已言其過，請言其所施。

病在皮膚無常處者，取以鑱鍼於病所，膚白勿取。
病在分肉間，取以員鍼於病所。
病在經絡痼痹者，取以鋒鍼。
病在脈氣少，當補之者，取以鍉鍼於井滎分輸。
病為大膿者，取以鈹鍼。
病痹氣暴發者，取以員利鍼。
病痹氣痛而不去者，取以毫鍼。
病在中者，取以長鍼。
病水腫不能通關節者，取以大鍼。
病在五藏固居者，取以鋒鍼，寫於井滎分輸，取以四時。

凡刺有九，以應九變。
一曰輸刺，輸刺者，刺諸經滎俞藏俞也。
二曰遠道刺，遠道刺者，病在上，取之下，刺府俞也。
三曰經刺，經刺者，刺大經之結絡經分也。
四曰絡刺，絡刺者，刺小絡之血脈也。
五曰分刺，分刺者，刺分肉之間也。
六曰大寫刺，大寫刺者，刺大膿以鈹鍼也。
七曰毛刺，毛刺者，刺浮痹皮膚也。
八曰巨刺，巨刺者，左取右，右取左。
九曰焠刺，焠刺者，刺燔鍼則取痹也。

凡刺有十二節，以應十二經。
一曰偶刺，偶刺者，以手直心若背，直痛所，一刺前，一刺後，以治心痹，刺此者，傍鍼之也。
二曰報刺，報刺者，刺痛無常處也，上下行者，直內無拔鍼，以左手隨病所按之，乃出鍼復刺之也。
三曰恢刺，恢刺者，直刺傍之，舉之前後恢筋急，以治筋痹也。
四曰齊刺，齊刺者，直入一，傍入二，以治寒氣小深者，或曰三刺，三刺者，治痹氣小深者也。
五曰揚刺，揚刺者，正內一，傍內四，而浮之，以治寒氣之博大者也。
六曰直鍼刺，直鍼刺者，引皮乃刺之，以治寒氣之淺者也。
七曰輸刺，輸刺者，直入直出，稀發鍼而深之，以治氣盛而熱者也。
八曰短刺，短刺者，刺骨痹，稍搖而深之，致鍼骨所，以上下摩骨也。
九曰浮刺，浮刺者，傍入而浮之，以治肌急而寒者也。
十曰陰刺，陰刺者，左右率刺之，以治寒厥，中寒厥，足踝後少陰也。
十一曰傍鍼刺，傍鍼刺者，直刺傍刺各一，以治留痹久居者也。
十二曰贊刺，贊刺者，直入直出，數發鍼而淺之出血，是謂治癰腫也。

脈之所居，深不見者，刺之微內鍼而久留之，以致其空脈氣也。脈淺者，勿刺。按絕其脈，乃刺之，無令精出，獨出其邪氣耳。所謂三刺，則穀氣出者，先淺刺絕皮，以出陽邪，再刺則陰邪出者，少益深，絕皮致肌肉，未入分肉間也，已入分肉之間，則穀氣出。
故刺法曰︰始刺淺之，以逐邪氣，而來血氣，後刺深之，以致陰氣之邪，最後刺極深之，以下穀氣，此之謂也。故用鍼者，不知年之所加，氣之盛衰，虛實之所起，不可以為工也。

凡刺有五，以應五藏。
一曰半刺，半刺者，淺內而疾發鍼，無鍼傷肉，如拔毛狀，以取皮氣，此肺之應也。
二曰豹文刺，豹文刺者，左右前後鍼之，中脈為故，以取經絡之血者，此心之應也。
三曰關刺，關刺者，直刺左右，盡筋上，以取筋痹，慎無出血，此肝之應也，或曰淵刺，一曰豈刺。
四曰合谷刺，合谷刺者，左右雞足，鍼於分肉之間，以取肌痹，此脾之應也。
五曰輸刺，輸刺者，直入直出，深內之至骨，以取骨痹，此腎之應也。



## 本神第八

黃帝問於歧伯曰︰凡刺之法，先必本於神，血脈營氣精神，此五藏之所藏也，至於淫泆離藏則精失，魂魄飛揚，志意恍亂，智慮去身者，何因而然乎，天之罪與，人之過乎。何謂德氣生精神魂魄心意志思智慮，請問其故。

歧伯答曰︰天之在我者，德也，地之在我者，氣也，德流氣薄而生者也。
故生之來謂之精。
兩精相搏謂之神。
隨神往來者，謂之魂。
並精而出入者，謂之魄。
所以任物者，謂之心。
心有所憶，謂之意。
意之所存，謂之志。
因志而存變，謂之思。
因思而遠慕，謂之慮。
因慮而處物，謂之智。

故智者之養生也，必順四時而適寒暑，和喜怒而安居處，節陰陽而調剛柔，如是則僻邪不至，長生久視。是故怵惕思慮者，則傷神，神傷則恐懼，流淫而不止。因悲哀動中者，竭絕而失生，
喜樂者，神憚散而不藏，
愁憂者，氣閉寒而不行，
盛怒者，迷惑而不治，
恐懼者，神蕩憚而不收。

心怵惕思慮，則傷神，神傷則恐懼自失，破鎌脫肉，毛悴色夭，死於冬。
脾憂愁而不解，則傷意，意傷則悗亂，四支不舉，毛悴色夭，死於春。
肝悲哀動中，則傷魂，魂傷則狂忘不精。不精則不正，當人陰縮而攣筋，兩恢骨不舉，毛悴色夭，死於秋。
肺喜樂無極，則傷魄，魄傷則狂，狂者意不存人，皮革焦，毛悴色夭，死於夏。
腎盛恕而不止，則傷志，志傷則喜忘，其前言腰脊不可以俛仰屈伸，毛卒色夭，死於季夏。
恐懼而不解，則傷精，精傷則骨痠痿厥，精時自下。
是故五藏，主藏精者也，不可傷，傷則失守而陰虛，陰虛則無氣，無氣則死矣。是故用鍼者，察觀病人之態，以知精神魂魄之存亡，得失之意，五者以傷，鍼不可以治之也。

肝藏血，血舍魂，肝氣虛則恐，實則怒。
脾藏榮，榮舍意，脾氣虛則四肢不用，五藏不安，實則腹脹經溲不利。
心藏脈，脈舍神，心氣虛則悲，實則笑不休。
肺藏氣，氣舍魄，肺氣虛則鼻塞不利少氣，實則喘喝胸盈仰息。
腎藏精，精舍志，腎氣虛則厥，實則脹，五藏不安。
必審五藏之病形，以知其氣之虛實，謹而調之也。



## 終始第九

凡刺之道，畢於終始。明知終始，五藏為紀，陰陽定矣。陰者主藏，陽者主府。陽受氣於四末，陰受氣於五藏，故寫者迎之，補者隨之，知迎知隨，氣可令和。和氣之方，必通陰陽，五藏為陰，六府為陽，傳之後世，以血為盟，敬之者昌，慢之者亡，無道行私，必得夭殃。謹奉天道，請言終始。

終始者，經脈為紀。持其脈口人迎，以知陰陽有餘不足，平與不平，天道畢矣。所謂平人者不病，不病者，脈口人迎應四時也，上下相應而俱往來也，六經之脈不結動也，本末寒溫之相守司也，形肉血氣必相稱也，是謂平人。
少氣者，脈口人迎俱少而不稱尺寸也。如是者，則陰陽俱不足，補陽則陰竭，寫陰則陽脫。如是者，可將以甘藥，不可飲以至劑。如此者，弗灸。不已者，因而寫之，則五藏氣壞矣。

人迎一盛，病在足少陽，一盛而躁，病在手少陽。
人迎二盛，病在足太陽，二盛而躁，病在手太陽。
人迎三盛，病在足陽明，三盛而躁，病在手陽明。
人迎四盛，且大且數，名曰溢陽，溢陽為外格。

脈口一盛，病在足厥陰，厥陰一盛而躁，在手心主。
脈口二盛，病在足少陰，二盛而躁，在手少陰。
脈口三盛，病在足太陰，三盛而躁，在手太陰。
脈口四盛，且大且數者，名曰溢陰，溢陰為內關，內關不通，死不治。

人迎與太陰脈口俱盛四倍以上，命曰關格，關格者，與之短期。

人迎一盛，寫足少陽而補足厥陰，二寫一補，日一取之，必切而驗之，疏取之上，氣和乃止。
人迎二盛，寫足太陽，補足少陰，二寫一補，二日一取之，必切而驗之，疏取之上，氣和乃止。
人迎三盛，寫足陽明而補足太陰，二寫一補，日二取之，必切而驗之，疏取之上，氣和乃止。

脈口一盛，寫足厥陰而補足少陽，二補一寫，日一取之，必切而驗之，疏而取上，氣和乃止。
脈口二盛，寫足少陰而補足太陽，二補一寫，二日一取之，必切而驗之，疏取之上，氣和乃止。
脈口三盛，寫足太陰而補足陽明，二補一寫，日二取之，必切而驗之，疏而取之上，氣和乃止。

所以日二取之者，陽明主胃，大富於穀氣，故可日二取之也。人迎與脈口俱盛三倍以上，命曰陰陽俱溢，如是者，不開則血脈閉塞，氣無所行，流淫於中，五藏內傷。如此者，因而灸之，則變易而為他病矣。

凡刺之道，氣調而止，補陰寫陽，音氣益彰，耳目聰明。反此者，血氣不行。所謂氣至而有效者，寫則益虛，虛者，脈大如其故而不堅也，堅如其故者，適雖言故，病未去也。補則益實，實者，脈大如其故而益堅也，夫如其故而不堅者，適雖言快，病未去也。
故補則實，寫則虛，痛雖不隨鍼，病必衰去。必先通十二經脈之所生病，而後可得傳於終始矣。
故陰陽不相移，虛實不相傾，取之其經。凡刺之屬，三刺至穀氣，邪僻妄合，陰陽易居，逆順相反，沉浮異處，四時不得，稽留淫泆，須鍼而去。
故一刺則陽邪出，再刺則陰邪出，三刺則穀氣至，穀氣至而止。所謂穀氣至者，已補而實，已寫而虛，故以知穀氣至也。邪氣獨去者，陰與陽未能調，而病知愈也。
故曰︰補則實，寫則虛，痛雖不隨鍼，病必衰去矣。

陰盛而陽衰，先補其陽，後寫其陰而和之。
陰虛而陽盛，先補其陰，後寫其陽而和之。
三脈動於足大指之間，必審其實虛。虛而寫之，是謂重虛，重虛病益甚。凡刺此者，以指按之，脈動而實且疾者，疾寫之，虛而徐者，則補之，反此者，病益甚。其動也，陽明在上，厥陰在中，少陰在下。膺腧中膺，背腧中背，肩膊虛者，取之上。重舌刺舌柱以鈹鍼也。手屈而不伸者，其病在筋。伸而不屈者，其病在骨。在骨守骨，在筋守筋。補須一方實深取之，稀按其痏，以極出其邪氣。一方虛淺刺之，以養其脈，疾按其痏，無使邪氣得入。邪氣來也緊而疾，穀氣來也徐而和。
脈實者，深刺之，以泄其氣。
脈虛者，淺刺之，使精氣無得出，以養其脈，獨出其邪氣。

刺諸痛者，其脈皆實。
故曰︰從腰以上者，手太陰陽明皆主之，從腰以下者，足太陰陽明皆主之。病在上者，下取之。病在下者，高取之。病在頭者，取之足。病在腰者，取之膕。病生於頭者，頭重。生於手者，臂重。生於足者，足重。治病者，先刺其病所從生者也。

春氣在毛，夏氣在皮膚，秋氣在分肉，冬氣在筋骨，刺此病者，各以其時為齊。故刺肥人者，以秋冬之齊，刺瘦人者，以春夏之齊。

病痛者，陰也，痛而以手按之不得者，陰也，深刺之。病在上者，陽也。病在下者，陰也。癢者，陽也，淺刺之。病先起陰者，先治其陰，而後治其陽，病先起陽者，先治其陽，而後治其陰。

刺熱厥者，留鍼反為寒，刺寒厥者，留鍼反為熱。刺熱厥者，二陰一陽，刺寒厥者，二陽一陰。所謂二陰者，二刺陰也，一陽者，一刺陽也。

久病者，邪氣入深。刺此病者，深內而久留之，間日而復刺之，必先調其左右，去其血脈，刺道畢矣。

凡刺之法，必察其形氣，形肉未脫，少氣而脈又躁，躁厥者，必為繆刺之，散氣可收。聚氣可布，深居靜處，占神往來，閉戶塞牖，魂魄不散，專意一神，精氣之分，毋聞人聲，以收其精，必一其神，令志在鍼，淺而留之，微而浮之，以移其神，氣至乃休。男內女外，堅拒勿出，謹守勿內，是謂得氣。

凡刺之禁，新內勿刺。新刺勿內，已醉勿刺，已刺勿醉，新怒勿刺，已刺勿怒，新勞勿刺，已刺勿勞，已飽勿刺，已刺勿飽，已饑勿刺，已刺勿饑，已渴勿刺，已刺勿渴，大驚大恐，必定其氣，乃刺之。乘車來者，臥而休之，如食頃，乃刺之。出行來者，坐而休之，如行十里頃，乃刺之。凡此十二禁者，其脈亂氣散逆，其榮衛經氣不次，因而刺之，則陽病入於陰，陰病出為陽，則邪氣復生，麤工勿察，是謂伐身，形體淫泆，乃消腦髓，津液不化，脫其五味，是謂失氣也。

太陽之脈，其終也，戴眼，反折，瘛瘲，其色白，絕皮乃絕汗，絕汗則終矣。
少陽終者，耳聾，百節盡縱，目系絕，目系絕，一日半則死矣，其死也，色青白。乃死。
陽明終者，口目動作，喜驚，妄言，色黃，其上下之經，盛而不行，則終矣。
少陰終者，面黑，齒長而垢，腹脹閉塞，上下不通而終矣。
厥陰終者，中熱，嗌乾，喜溺，心煩，甚則舌卷，卵上縮而終矣。
太陰終者，腹脹閉，不得息。氣噫，善嘔，嘔則逆，逆則面赤，不逆則上下不通，上下不通則面黑，皮毛燋而終矣。



[第三卷](https://zh.wikisource.org/wiki/黃帝內經/靈樞第三卷)

## 經脈第十

雷公問於黃帝曰︰禁脈之言，凡刺之理，經脈為始，營其所行，制其度量，內次五藏，外別六府，願盡聞其道。

黃帝曰︰人始生，先成精，精成而腦髓生，骨為幹，脈為營，筋為剛，肉為牆，皮膚堅而毛髮長，穀入於胃，脈道以通，血氣乃行。

雷公曰︰願卒聞經脈之始生。

黃帝曰︰經脈者，所以能決死生，處百病，調虛實，不可不通。

肺手太陰之脈，起於中焦，下絡大腸，還循胃口，上膈，屬肺，從肺系橫出腋下，下循臑內，行少陰、心主之前，下肘中，循臂內上骨下廉，入寸口，上魚，循魚際，出大指之端。其支者，從腕後直出次指內廉，出其端。

是動則病肺脹滿，膨膨而喘欬，缺盆中痛，甚則交兩手而瞀，此為臂厥。是主肺所生病者，欬，上氣喘喝，煩心胸滿，臑臂內前廉痛厥，掌中熱。
氣盛有餘，則肩背痛風寒，汗出中風，小便數而欠。
氣虛則肩背痛寒，少氣不足以息，溺色變。
為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者寸口大三倍於人迎，虛者則寸口反小於人迎也。

大腸手陽明之脈，起於大指次指之端，循指上廉，出合谷兩骨之間，上入兩筋之中，循臂上廉，入肘外廉，上臑外前廉，上肩，出髃骨之前廉，上出於柱骨之會上，下入缺盆，絡肺，下膈，屬大腸。其支者，從缺盆上頸，貫頰，入下齒中，還出挾口，交人中，左之右，右之左，上挾鼻孔。

是動則病齒痛，頸腫。是主津液所生病者，目黃，口乾，鼽衄，喉痹，肩前臑痛，大指次指痛不用。氣有餘，則當脈所過者熱腫，虛則寒慄不復。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者人迎大三倍於寸口，虛者人迎反小於寸口也。

胃足陽明之脈，起於鼻之(一作「上」)交頞中，旁**納**(一作「約」)太陽之脈，下循鼻外，入上齒中，還出挾口，環唇，下交承漿，卻循頤後下廉，出大迎，循頰車，上耳前，過客主人，循髮際，至額顱。其支者，從大迎前下人迎，循喉嚨，入缺盆，下膈，屬胃，絡脾。其直者，從缺盆下乳內廉，下挾臍，入氣街中。其支者，起於胃口，下循腹裏，下至氣街中而合，以下髀關，抵伏兔，下膝臏中，下循脛外廉，下足跗，入中指內間(作「次指外間」)。其支者，下廉三寸而別，下入中指外間。其支者，別跗上，入大指間，出其端。

是動則病洒洒振寒，善呻數欠，顏黑，病至則惡人與火，聞木聲則惕然而驚，心欲動，獨閉戶塞牖而處，甚則欲上高而歌，棄衣而走，賁響腹脹，是為骭厥。是主血所生病者，狂瘧溫淫，汗出鼽衄，口喎唇胗，頸腫喉痹，大腹水腫，膝臏腫痛，循膺乳、氣街、股、伏兔、骭外廉、足跗上皆痛，中指不用。氣盛則身以前皆熱，其有餘於胃，則消穀善飢，溺色黃，氣不足則身以前皆寒栗，胃中寒則脹滿，為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者人迎大三倍於寸口，虛者人迎反小於寸口也。

脾足太陰之脈，起於大指之端，循指內側白肉際，過核骨後，上內踝前廉，上踹(作「腨」)內，循脛骨後，交出厥陰之前，上膝股內前廉，入腹，屬脾，絡胃，上膈，挾咽，連舌本，散舌下。其支者，復從胃別上膈，注心中。

是動則病舌本強，食則嘔，胃脘痛，腹脹善噫，得後與氣，則快然如衰，身體皆重。是主脾所生病者，舌本痛，體不能動搖，食不下，煩心，心下急痛，溏瘕泄，水閉黃疸，不能臥，強立，股膝內腫厥，足大指不用。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者寸口大三倍於人迎，虛者寸口反小於人迎也。 

心手少陰之脈，起於心中，出屬心系，下膈，絡小腸。其支者，從心系上挾咽，繫目系。其直者，復從心系卻上肺，下出腋下，下循臑內後廉，行手太陰、心主之後，下肘內，循臂內後廉，抵掌後銳骨之端，入掌內後廉，循小指之內出其端。

是動則病嗌乾，心痛，渴而欲飲，是為臂厥。是主心所生病者，目黃，脇痛，臑臂內後廉痛厥，掌中熱痛。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者寸口大再倍於人迎，虛者寸口反小於人迎也。

小腸手太陽之脈，起於小指之端，循手外側，上腕，出踝中，直上循臂骨下廉，出肘內側兩筋之間，上循臑外後廉，出肩解，繞肩胛，交肩上，入缺盆，絡心，循咽下膈，抵胃，屬小腸。其支者，從缺盆循頸，上頰，至目銳眥，卻入耳中。其支者，別頰，上䪼，抵鼻，至目內眥，斜絡於顴。是動則病嗌痛頷腫，不可以顧，肩似拔，臑似折。是主液所生病者，耳聾，目黃，頰腫，頸頷肩臑肘臂外後廉痛。為此諸病，盛則寫之，虛則補之，熱則疾之，寒則留之，陷下則灸之，不盛不虛。以經取之。盛者人迎大再倍於寸口，虛者人迎反小於寸口也。

膀胱足太陽之脈，起於目內眥，上額，交巔。其支者，從巔至耳上角。其直者，從巔入絡腦，還出別下項，循肩髆內，挾脊，抵腰中，入循膂，絡腎，屬膀胱。其支者，從腰中下挾脊，貫臀，入膕中。其支者，從髆內左右別下貫胛，挾脊內，過髀樞，循髀外，從後廉下合膕中，以下貫腨內，出外踝之後，循京骨，至小指外側。是動則病衝頭痛，目似脫，項如拔，脊痛，腰似折，髀不可以曲，膕如結，踹如裂，是為踝厥。是主筋所生病者，痔瘧狂癲疾，頭顖項痛，目黃，淚出，鼽衄，項背腰尻膕踹腳皆痛，小指不用。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者人迎大再倍於寸口，虛者人迎反小於寸口也。

腎足少陰之脈，起於小指之下，斜走足心，出於然谷之下，循內踝之後，別入跟中，以上腨內，出膕內廉，上股內後廉，貫脊，屬腎，絡膀胱。其直者，從腎上貫肝膈，入肺中，循喉嚨，挾舌本。其支者，從肺出絡心，注胸中。是動則病飢不欲食，面如漆柴，欬唾則有血，喝喝而喘，坐而欲起，目[目荒][目荒]如無所見，心如懸，若飢狀。氣不足則善恐，心惕惕如人將捕之，是謂骨厥。是主腎所生病者，口熱舌乾，咽腫上氣，嗌乾及痛，煩心，心痛，黃疸，腸澼，脊股內後廉痛，痿厥，嗜臥，足下熱而痛。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。灸則強食生肉，緩帶被髮，大杖重履而步。盛者寸口大再倍於人迎，虛者寸口反小於人迎也。

心主手厥陰心包絡之脈，起於胸中，出屬心包絡，下膈，歷絡三焦。其支者，循胸出脇，下腋三寸，上抵腋下，循臑內，行太陰、少陰之間，入肘中，下臂行兩筋之間，入掌中，循中指出其端。其支者，別掌中，循小指次指出其端。是動則病手心熱，臂肘攣急，腋腫，甚則胸脇支滿，心中憺憺大動，面赤目黃，喜笑不休。是主脈所生病者，煩心，心痛，掌中熱。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者寸口大一倍於人迎，虛者寸口反小於人迎也。

三焦手少陽之脈，起於小指次指之端，上出兩指之間，循手表腕，出臂外兩骨之間，上貫肘，循臑外，上肩而交出足少陽之後，入缺盆，布膻中，散絡心包，下膈，循屬三焦。其支者，從膻中上出缺盆，上項，繫耳後，直上出耳上角，以屈下頰至䪼。其支者，從耳後入耳中，出走耳前，過客主人前，交頰，至目銳眥。是動則病耳聾，渾渾焞焞，嗌腫喉痹。是主氣所生病者，汗出，目銳眥痛，頰痛，耳後肩臑肘臂外皆痛，小指次指不用。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者人迎大一倍於寸口，虛者人迎反小於寸口也。

膽足少陽之脈，起於目銳眥，上抵頭角，下耳後，循頸，行手少陽之前，至肩上，卻交出手少陽之後，入缺盆。其支者，從耳後入耳中，出走耳前，至目銳眥後。其支者，別銳眥，下大迎，合於手少陽，抵於䪼，下加頰車，下頸，合缺盆，以下胸中，貫膈，絡肝，屬膽，循脇裏，出氣街，繞毛際，橫入髀厭中。其直者，從缺盆下腋，循胸，過季脇，下合髀厭中，以下循髀陽，出膝外廉，下外輔骨之前，直下抵絕骨之端，下出外踝之前，循足跗上，入小指次指之間。其支者，別跗上，入大指之間，循大指歧骨內出其端，還貫爪甲，出三毛。是動則病口苦，善太息，心脇痛，不能轉側，甚則面微有塵，體無膏澤，足外反熱，是為陽厥。是主骨所生病者，頭痛頷痛，目銳眥痛，缺盆中腫痛，腋下腫，馬刀俠癭，汗出振寒，瘧，胸脇肋髀膝外至脛絕骨外髁前及諸節皆痛，小指次指不用。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者人迎大一倍於寸口，虛者人迎反小於寸口也。

肝足厥陰之脈，起於大指叢毛之際，上循足跗上廉，去內踝一寸，上踝八寸，交出太陰之後，上膕內廉，循股陰，入毛中，過陰器，抵小腹，挾胃，屬肝，絡膽，上貫膈，布脇肋，循喉嚨之後，上入頏顙，連目系，上出額，與督脈會於巔。其支者，從目系下頰裏，環唇內。其支者，復從肝別，貫膈，上注肺。是動則病腰痛，不可以俛仰，丈夫[疒@貴]疝，婦人少腹痛，甚則嗌乾，面塵脫色。是主肝所生病者，胸滿嘔逆，飧泄狐疝，遺溺閉癃。為此諸病，盛則寫之，虛則補之，熱則疾之，寒則留之，陷下則灸之，不盛不虛，以經取之。盛者寸口大一倍於人迎，虛者寸口反小於人迎也。

手太陰氣絕則皮毛焦，太陰者，行氣溫於皮毛者也，故氣不榮則皮毛焦，皮毛焦則津液去皮節，津液去皮節者，則爪枯毛折，毛折者，則毛先死。丙篤丁死，火勝金也。

手少陰氣絕則脈不通，脈不通則血不流，血不流則髮色不澤，故其面黑如漆柴者，血先死。壬篤癸死，水勝火也。

足太陰氣絕者，則脈不榮肌肉，唇舌者，肌肉之本也，脈不榮則肌肉軟，肌肉軟則舌萎人中滿，人中滿則唇反，唇反者，肉先死。甲篤乙死，木勝土也。

足少陰氣絕則骨枯，少陰者，冬脈也，伏行而濡骨髓者也，故骨不濡則肉不能著也，骨肉不相親則肉軟卻，肉軟卻，故齒長而垢，髮無澤，髮無澤者，骨先死。戊篤己死，土勝水也。

足厥陰氣絕則筋絕，厥陰者，肝脈也，肝者，筋之合也，筋者，聚於陰氣，而脈絡於舌本也，故脈弗榮則筋急，筋急則引舌與卵，故唇青舌捲卵縮則筋先死。庚篤辛死，金勝木也。

五陰氣俱絕則目系轉，轉則目運，目運者，為志先死，志先死，則遠一日半死矣。六陽氣絕則陰與陽相離，離則腠理發泄，絕汗乃出，故旦占夕死，夕占旦死。

經脈十二者，伏行分肉之間，深而不見。其常見者，足太陰過於外踝之上，無所隱故也。諸脈之浮而常見者，皆絡脈也。六經絡手陽明少陽之大絡，起於五指間，上合肘中。飲酒者，衛氣先行皮膚，先充絡脈，絡脈先盛，故衛氣已平，榮氣乃滿，而經脈大盛。脈之卒然動者，皆邪氣居之，留於本末，不動則熱，不堅則陷且空，不與眾同，是以知其何脈之動也。

雷公曰︰何以知經脈之與絡脈異也。

黃帝曰︰經脈者，常不可見也，其虛實也，以氣口知之，脈之見者，皆絡脈也。

雷公曰︰細子無以明其然也。

黃帝曰︰諸絡脈皆不能經大節之間，必行絕道而出入，復合於皮中，其會皆見於外。故諸刺絡脈者，必刺其結上，甚血者雖無結，急取之以寫其邪，而出其血，留之發為痹也。凡診絡脈，脈色青則寒且痛，赤則有熱。胃中寒，手魚之絡多青矣。胃中有熱，魚際絡赤。其暴黑者，留久痹也。其有赤有黑有青者，寒熱氣也。其青短者，少氣也。凡刺寒熱者，皆多血絡，必間日而一取之，血盡乃止，乃調其虛實，其小而短者少氣，甚者寫之則悶，悶甚則仆不得言，悶則急坐之也。

手太陰之別，名曰列缺，起於腕上分間，並太陰之經，直入掌中，散入於魚際。其病實則手銳掌熱，虛則去欠，小便遺數，取之去腕半寸，別走陽明也。手少陰之別，名曰通里，去腕一寸半，別而上行，循經入於心中，繫舌本，屬目系。其實則支膈，虛則不能言，取之掌後一寸，別走太陽也。手心主之別，名曰內關，去腕二寸，出於兩筋之間，循經以上，繫於心包絡。心系實則心痛，虛則為頭強，取之兩筋間也。

手太陽之別，名曰支正，上腕五寸，內注少陰。其別者，上走肘，絡肩髃。實則節弛肘廢，虛則生疣，小者如指痂疥，取之所別也。手陽明之別，名曰偏歷，去腕三寸，別入太陰。其別者，上循臂，乘肩髃，上曲頰偏齒，其別者，入耳合於宗脈，實則於齲聾，虛則齒寒痹膈，取之所別也。手少陽之別，名曰外關，去腕二寸，外繞臂，注胸中，合心主。病實則肘攣，虛則不收，取之所別也。

足太陽之別，名曰飛揚，去踝七寸，別走少陰。實則鼽窒頭背痛，虛則鼽衄，取之所別也。足少陽之別，名曰光明，去踝五寸，別走厥陰，下絡足跗。實則厥，虛則痿躄，坐不能起，取之所別也。足陽明之別，名曰豐隆，去踝八寸，別走太陰。其別者，循脛骨外廉，上絡頭項，合諸經之氣，下絡喉嗌。其病氣逆則喉痹瘁瘖，實則狂癲，虛則足不收，脛枯，取之所別也。

足太陰之別，名曰公孫，去本節之後一寸，別走陽明。其別者，入絡腸胃，厥氣上逆則霍亂。實則腸中切痛，虛則鼓脹，取之所別也。足少陰之別，名曰大鍾，當踝後繞跟，別走太陽。其別者，並經上走於心包，下外貫腰脊。其病氣逆則煩悶，實則閉癃，虛則腰痛，取之所別者也。足厥陰之別，名曰蠡溝，去內踝五寸，別走少陽。其別者，經脛上睪，結於莖。其病氣逆則睪腫卒疝，實則挺長，虛則暴癢，取之所別也。

任脈之別，名曰尾翳，下鳩尾，散於腹。實則腹皮痛，虛則癢搔，取之所別也。督脈之別，名曰長強，挾膂上項，散頭上，下當肩胛左右，別走太陽，入貫膂。實則脊強，虛則頭重，高搖之，挾脊之有過者，取之所別也。脾之大絡，名曰大包，出淵液下三寸，布胸脇。實則身盡痛，虛則百節盡皆縱，此脈若羅絡之血者，皆取之脾之大絡脈也。

凡此十五絡者，實則必見，虛則必下，視之不見，求之上下，人經不同，絡脈異所別也。

## 經別第十一

黃帝問於歧伯曰︰余聞人之合於天道也，內有五藏，以應五音、五色、五時、五味、五位也。外有六府，以應六律。六律建陰陽諸經而合之十二月、十二辰、十二節、十二經水、十二時、十二經脈者，此五藏六府之所以應天道。夫十二經脈者，人之所以生，病之所以成，人之所以治，病之所以起，學之所始，工之所止也，粗之所易，上之所難也。請問其離合出入奈何。

歧伯稽首再拜曰︰明乎哉問也，此粗之所過，上之所息也，請卒言之。

足太陽之正，別入於膕中，其一道下尻五寸，別入於肛，屬於膀胱，散之腎，循膂，當心入散。直者，從膂上出於項，復屬於太陽，此為一經也。足少陰之正，至膕中，別走太陽而合，上至腎，當十四椎，出屬帶脈。直者，繫舌本，復出於項，合於太陽，此為一合，成以諸陰之別，皆為正也。

足少陽之正，繞髀，入毛際，合於厥陰。別者，入季脇之間，循胸裏，屬膽，散之，上肝，貫心以上挾咽，出頤頷中，散於面，繫目系，合少陽於外眥也。足厥陰之正，別跗上，上至毛際，合於少陽，與別俱行，此為二合也。

足陽明之正，上至髀，入於腹裏，屬胃，散之脾，上通於心，上循咽，出於口，上頞䪼，還繫目系，合於陽明也。足太陰之正，上至髀，合於陽明，與別俱行，上結於咽，貫舌中，此為三合也。

手太陽之正，指地，別於肩解，入腋走心，繫小腸也。手少陰之正，別入於淵液兩筋之間，屬於心，上走喉嚨，出於面，合目內眥，此為四合也。

手少陽之正，指天，別於巔，入缺盆，下走三焦，散於胸中也。手心主之正，別下淵液三寸，入胸中，別屬三焦，出循喉嚨，出耳後，合少陽完骨之下，此為五合也。

手陽明之正，從手循膺乳，別於肩髃，入柱骨，下走大腸，屬於肺，上循喉嚨，出缺盆，合於陽明也。手太陰之正，別入淵液少陰之前，入走肺，散之太陽，上出缺盆，循喉嚨，復合陽明，此六合也。

## 經水第十二

黃帝問於歧伯曰︰經脈十二者，外合於十二經水，而內屬於五藏六府。夫十二經水者，其有大小、深淺、廣狹、遠近各不同，五藏六府之高下、小大、受穀之多少亦不等，相應奈何。夫經水者，受水而行之，五藏者，合神氣魂魄而藏之。六府者，受穀而行之，受氣而揚之。經脈者，受血而榮之。合而以治，奈何。刺之深淺，灸之壯數，可得聞乎。

歧伯答曰︰善哉問也，天至高，不可度，地至廣，不可量，此之謂也。且夫人生於天地之間，六合之內，此天之高，地之廣也，非人力之所度量而至也。若夫八尺之士，皮肉在此，外可度量切循而得之，其死可解剖而視之。其藏之堅脆，府之大小，穀之多少，脈之長短，血之清濁，氣之多少，十二經之多血少氣，與其少血多氣，與其皆多血氣，與其皆少血氣，皆有大數。其治以鍼艾，各調其經氣，固其常有合乎。

黃帝曰︰余聞之，快於耳，不解於心，願卒聞之。

歧伯答曰︰此人之所以參天地而應陰陽也，不可不察。足太陽外合於清水，內屬於膀胱，而通水道焉。足少陽外合於渭水，內屬於膽。足陽明外合於海水，內屬於胃。足太陰外合於湖水，內屬於脾。足少陰外合於汝水，內屬於腎。足厥陰外合於澠水，內屬於肝。手太陽外合於淮水，內屬於小腸，而水道出焉。手少陽外合於漯水，內屬於三焦。手陽明外合於江水，內屬於大腸。手太陰外合於河水，內屬於肺。手少陰外合於濟水，內屬於心。手心主外合於漳水，內屬於心包。凡此五藏六府十二經水者，外有源泉，而內有所稟，此皆內外相貫，如環無端，人經亦然。故天為陽，地為陰，腰以上為天，腰以下為地。故海以北者為陰，湖以北者為陰中之陰，漳以南者為陽，河以北至漳者為陽中之陰，漯以南至江者為陽中之太陽，此一隅之陰陽也，所以人與天地相參也。

黃帝曰︰夫經水之應經脈也，其遠近淺深，水血之多少，各不同，合而以刺之奈何。

歧伯答曰︰足陽明，五藏六府之海也，其脈大，血多氣盛，熱壯刺此者，不深弗散，不留不寫也。足陽明刺深六分，留十呼。足太陽深五分，留七呼。足少陽深四分，留五呼。足太陰深三分，留四呼。足少陰深二分，留三呼。足厥陰深一分，留二呼。手之陰陽，其受氣之道近，其氣之來疾，其刺深者，皆無過二分，其留皆無過一呼。其少長大小肥瘦，以心撩之，命曰法天之常。灸之亦然。灸而過此者，得惡火則骨枯脈濇，刺而過此者，則脫氣。

黃帝曰︰夫經脈之大小，血之多少，膚之厚薄，肉之堅脆，及膕之大小，其可為量度乎。

歧伯答曰︰其可為量度者，取其中度也，不甚脫肉而血氣不衰也。若夫度之人，痟瘦而形肉脫者，惡可以量度刺乎。審切循捫按，視其寒溫盛衰而調之，是謂因適而為之真也。

[第四卷](https://zh.wikisource.org/wiki/黃帝內經/靈樞第四卷)

- 經筋第十三
- 骨度第十四
- 五十營第十五
- 營氣第十六
- 脈度第十七
- 營衛生會第十八
- 四時氣第十九

[第五卷](https://zh.wikisource.org/wiki/黃帝內經/靈樞第五卷)

- 五邪第二十
- 寒熱病第二十一
- 癲狂病第二十二
- 熱病第二十三
- 厥病第二十四
- 病本第二十五
- 雜病第二十六
- 周痺第二十七
- 口問第二十八

[第六卷](https://zh.wikisource.org/wiki/黃帝內經/靈樞第六卷)

- 師傳第二十九
- 決氣第三十
- 腸胃第三十一
- 平人絕穀第三十二
- 海論第三十三
- 五亂第三十四
- 脹論第三十五
- 五癃精液別第三十六
- 五閱五使第三十七
- 逆順肥瘦第三十八
- 血絡第三十九
- 陰陽清濁第四十

[第七卷](https://zh.wikisource.org/wiki/黃帝內經/靈樞第七卷)

- 陰陽繫日月第四十一
- 病傳第四十二
- 淫邪發夢第四十三
- 順氣一日分為四時第四十四
- 外揣第四十五
- 五變第四十六
- 本藏第四十七

[第八卷](https://zh.wikisource.org/wiki/黃帝內經/靈樞第八卷)

- 禁服第四十八
- 五色第四十九
- 論勇第五十
- 背輸第五十一
- 衛氣第五十二
- 論痛第五十三
- 天年第五十四
- 逆順第五十五
- 五味第五十六

[第九卷](https://zh.wikisource.org/wiki/黃帝內經/靈樞第九卷)

- 水脹第五十七
- 賊風第五十八
- 衛氣失常第五十九
- 玉版第六十
- 五禁第六十七
- 動輸第六十二
- 五味論第六十三
- 陰陽二十五人第六十四

[第十卷](https://zh.wikisource.org/wiki/黃帝內經/靈樞第十卷)

- 五音五味第六十五
- 百病始生第六十六
- 行鍼第六十七
- 上膈第六十八
- 憂恚無言第六十九
- 寒熱第七十
- 邪客第七十一
- 通天第七十二

[第十一卷](https://zh.wikisource.org/wiki/黃帝內經/靈樞第十一卷)

- 官能第七十三
- 論疾詮尺第七十四
- 刺節真邪第七十五
- 衛氣行第七十六
- 九宮八風第七十七

[第十二卷](https://zh.wikisource.org/wiki/黃帝內經/靈樞第十二卷)

- 九鍼論第七十八
- 歲露論第七十九
- 大惑論第八十
- 癰疽第八十一