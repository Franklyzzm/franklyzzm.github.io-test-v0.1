# 黃帝内經 素問

[TOC]

八十一論

二級正文18宋體

三級楷體 16

四級宋體 12

---

## [第一卷](https://zh.wikisource.org/wiki/黃帝內經/素問第一卷)

## 上古天真論篇第一

昔在黃帝，生而神靈，弱而能言，幼而徇齊，長而敦敏，成而登天。

乃問於天師曰：「余聞上古之人，春秋皆度百歲，而動作不衰；今時之人，年半百而動作皆衰者，時世異耶？人將失之耶？」

岐伯對曰：「上古之人，其知道者，法於陰陽，和於術數，食飲有節，起居有常，不妄作勞，故能形與神俱，而盡終其天年，度百歲乃去。

今時之人不然也，以酒為漿，以妄為常，醉以入房，以欲竭其精，以耗散其真，不知持滿，不時御神，務快其心，逆於生樂，起居無節，故半百而衰也。

夫上古聖人之教下也，皆謂之：虛邪賊風，避之有時；恬淡虛無，真氣從之；精神內守，病安從來？

是以志閒而少欲，心安而不懼，形勞而不倦，氣從以順，各從其欲，皆得所願。

故美其食，任其服，樂其俗，高下不相慕，其民故曰樸。

是以嗜欲不能勞其目，淫邪不能惑其心，愚智賢不肖，不懼於物，故合於道。

所以能年皆度百歲，而動作不衰者，以其德全不危也。」

帝曰：「人年老而無子者，材力盡邪？將天數然也？」

岐伯曰：「女子七歲，腎氣盛，齒更髮長。
 二七而天癸至，任脈通，太衝脈盛，月事以時下，故有子；
 三七，腎氣平均，故真牙生而長極；
 四七，筋骨堅，髮長極，身體盛壯；
 五七，陽明脈衰，面始焦，髮始墮；
 六七，三陽脈衰於上，面皆焦，髮始白；
 七七，任脈虛，太衝脈衰少，天癸竭，地道不通，故形壞而無子也。

丈夫八歲，腎氣實，髮長齒更；
 二八，腎氣盛，天癸至，精氣溢寫，陰陽和，故能有子；
 三八，腎氣平均，筋骨勁強，故真牙生而長極；
 四八，筋骨隆盛，肌肉滿壯；
 五八，腎氣衰，髮墮齒槁；
 六八，陽氣衰竭於上，面焦，髮鬢頒白；
 七八，肝氣衰，筋不能動，天癸竭，精少，腎藏衰，形體皆極；
 八八，則齒髮去。

腎者主水，受五藏六府之精而藏之，故五藏盛乃能寫。

今五藏皆衰，筋骨懈惰，天癸盡矣。故髮鬢白，身體重，行步不正，而無子耳。」

帝曰：「有其年已老而有子者，何也？」

岐伯曰：「此其天壽過度，氣脈常通，而腎氣有餘也。此雖有子，男不過盡八八，女不過盡七七，而天地之精氣皆竭矣。」

帝曰：「夫道者年皆百數，能有子乎？」

岐伯曰：「夫道者能却老而全形，身年雖壽，能生子也。」

黃帝曰：「余聞上古有真人者，提挈天地，把握陰陽，呼吸精氣，獨立守神，肌肉若一，故能壽敝天地，無有終時，此其道生。

中古之時，有至人者，淳德全道，和於陰陽，調於四時，去世離俗，積精全神，游行天地之間，視聽八達之外，此蓋益其壽命而強者也，亦歸於真人。

其次有聖人者，處天地之和，從八風之理，適嗜欲於世俗之間。無恚嗔之心，行不欲離於世，被服章，舉不欲觀於俗，外不勞形於事，內無思想之患，以恬愉為務，以自得為功，形體不敝，精神不散，亦可以百數。

其次有賢人者，法則天地，象似日月，辯列星辰，逆從陰陽，分別四時，將從上古合同於道，亦可使益壽而有極時。」

## 四氣調神大論篇第二

**春三月**，此謂發陳。天地俱生，萬物以榮。夜臥早起，廣步於庭，被髮緩形，以使志生，生而勿殺，予而勿奪，賞而勿罰。此春氣之應養生之道也；逆之則傷肝，夏為寒變，奉長者少。

**夏三月**，此謂蕃秀。天地氣交，萬物華實。夜臥早起，無厭於日，使志無怒，使華英成秀，使氣得泄，若所愛在外。此夏氣之應養長之道也；逆之則傷心，秋為痎瘧，奉收者少，冬至重病。

**秋三月**：此謂容平。天氣以急，地氣以明。早臥早起，與雞俱興，使志安寧，以緩秋刑，收斂神氣，使秋氣平，無外其志，使肺氣清。此秋氣之應養收之道也；逆之則傷肺，冬為飱泄，奉藏者少。

**冬三月**：此謂閉藏。水冰地坼，無擾乎陽。早臥晚起，必待日光，使志若伏若匿，若有私意，若已有得，去寒就溫，無泄皮膚，使氣亟奪。此冬氣之應養藏之道也；逆之則傷腎，春為痿厥，奉生者少。

天氣，清淨光明者也，藏德不止，故不下也。天明則日月不明，邪害空竅，陽氣者閉塞，地氣者冒明，雲霧不精，則上應白露不下。

交通不表，萬物命故不施，不施則名木多死。惡氣不發，風雨不節，白露不下，則菀稾不榮。賊風數至，暴雨數起，天地四時不相保，與道相失，則未央絕滅。唯聖人從之，故身無苛病，萬物不失，生氣不竭。

逆春氣，則少陽不生，肝氣內變。
逆夏氣，則太陽不長，心氣內洞。
逆秋氣，則少陰不收，肺氣焦滿。
逆冬氣，則太陰不藏，腎氣獨沉。

夫四時陰陽者，萬物之根本也。所以聖人春夏養陽，秋冬養陰，以從其根，故與萬物沉浮於生長之門。逆其根，則伐其本，壞其真矣。

故陰陽四時者，萬物之終始也，死生之本也，逆之則災害生，從之則苛疾不起，是謂得道。道者，聖人行之，愚者佩之。從陰陽則生，逆之則死。從之則治，逆之則亂。反順為逆，是謂內格。

是故聖人不治已病治未病，不治已亂治未亂，此之謂也。

夫病已成而後藥之，亂已成而後治之，譬猶渴而穿井，鬬而鑄錐，不亦晚乎？

## 生氣通天論篇第三

黃帝曰：「夫自古通天者生之本，本於陰陽。天地之間，六合之內，其氣九州九竅、五藏、十二節，皆通乎天氣。其生五，其氣三，數犯此者，則邪氣傷人，此壽命之本也。

蒼天之氣，清淨則志意治，順之則陽氣固，雖有賊邪，弗能害也，此因時之序。故聖人傳精神，服天氣，而通神明。失之則內閉九竅，外壅肌肉，衛氣散解，此謂自傷，氣之削也。

陽氣者，若天與日，失其所則折壽而不彰，故天運當以日光明，是故陽因而上衛外者也。
因於寒，欲如運樞，起居如驚，神氣乃浮。
因於暑，汗，煩則喘喝，靜則多言，體若燔炭，汗出而散。
因於濕，首如裹，濕熱不攘，大筋緛短，小筋弛長，緛短為拘，弛長為痿。
因於氣，為腫，四維相代，陽氣乃竭。

陽氣者，煩勞則張，精絕，辟積於夏，使人煎厥。目盲不可以視，耳閉不可以聽，潰潰乎若壞都，汨汨乎不可止。

陽氣者，大怒則形氣絕，而血菀於上，使人薄厥。有傷於筋，縱，其若不容，汗出偏沮，使人偏枯。汗出見濕，乃生痤疿。高梁之變，足生大丁，受如持虛。勞汗當風，寒薄為皶，鬱乃痤。

陽氣者，精則養神，柔則養筋。開闔不得，寒氣從之，乃生大僂。陷脈為瘻，留連肉腠。俞氣化薄，傳為善畏，及為驚駭。營氣不從，逆於肉理，乃生癰腫。魄汗未盡，形弱而氣爍，穴俞以閉，發為風瘧。

故風者，百病之始也，清靜則肉腠閉拒，雖有大風苛毒，弗之能害，此因時之序也。

故病久則傳化，上下不并，良醫弗為。故陽畜積病死，而陽氣當隔，隔者當寫，不亟正治，粗乃敗之。

故陽氣者，一日而主外，平旦人氣生，日中而陽氣隆，日西而陽氣已虛，氣門乃閉。是故暮而收拒，無擾筋骨，無見霧露，反此三時，形乃困薄。」

岐伯曰：陰者，藏精而起亟也；陽者，衛外而為固也。

陰不勝其陽，則脈流薄疾，并乃狂。
陽不勝其陰，則五藏氣爭，九竅不通。

是以聖人陳陰陽，筋脈和同，骨髓堅固，氣血皆從。如是則內外調和，邪不能害，耳目聰明，氣立如故。

風客淫氣，精乃亡，邪傷肝也。因而飽食，筋脈橫解，腸澼為痔。因而大飲，則氣逆。因而強力，腎氣乃傷，高骨乃壞。

凡陰陽之要，陽密乃固，兩者不和，若春無秋，若冬無夏，因而和之，是謂聖度。故陽強不能密，陰氣乃絕，陰平陽祕，精神乃治，陰陽離決，精氣乃絕。

因於露風，乃生寒熱。是以春傷於風，邪氣留連，乃為洞泄，夏傷於暑，秋為痎瘧。秋傷於濕，上逆而欬，發為痿厥。冬傷於寒，春必溫病。四時之氣，更傷五藏。

陰之所生，本在五味，陰之五宮，傷在五味。

是故味過於酸，肝氣以津，脾氣乃絕。
味過於咸，大骨氣勞，短肌，心氣抑。
味過於甘，心氣喘滿，色黑，腎氣不衡。
味過於苦，脾氣不濡，胃氣乃厚。
味過於辛，筋脈沮弛，精神乃央。

是故謹和五味，骨正筋柔，氣血以流，湊理以密，如是則骨氣以精，謹道如法，長有天命。

## 金匱真言論篇第四

黃帝問曰：天有八風，經有五風，何謂？

岐伯對曰：八風發邪，以為經風，觸五藏，邪氣發病。
 所謂得四時之勝者，春勝長夏，長夏勝冬，冬勝夏，夏勝秋，秋勝春。
 所謂四時之勝也，東風生於春，病在肝，俞在頸項；
 南風生於夏，病在心，俞在胸脇；
 西風生於秋，病在肺，俞在肩背；
 北風生於冬，病在腎，俞在腰股；
 中央為土，病在脾，俞在脊。

故春氣者病在頭，夏氣者病在藏，秋氣者病在肩背，冬氣者病在四支。
故春善病鼽衄，仲夏善病胸脇，長夏善病洞泄寒中，秋善病風瘧，冬善病痺厥。
故冬不按蹻，春不鼽衄；
 春不病頸項，仲夏不病胸脇；
 長夏不病洞泄寒中，秋不病風瘧；
 冬不病痺厥，飱泄而汗出也。

夫精者，身之本也。故藏於精者，春不病溫。夏暑汗不出者，秋成風瘧。此平人脈法也。

故曰陰中有陰，陽中有陽。
 平旦至日中，天之陽，陽中之陽也；
 日中至黃昏，天之陽，陽中之陰也；
 合夜至雞鳴，天之陰，陰中之陰也；
 雞鳴至平旦，天之陰，陰中之陽也。
 故人亦應之。

夫言人之陰陽，則外為陽，內為陰。
 言人身之陰陽，則背為陽，腹為陰。
 言人身之藏府中陰陽，則藏者為陰，府者為陽。肝心脾肺腎五藏皆為陰，膽胃大腸小腸膀胱三焦六府皆為陽。

所以欲知陰中之陰、陽中之陽者何也？
為冬病在陰，夏病在陽；春病在陰，秋病在陽。皆視其所在，為施鍼石也。

故背為陽，陽中之陽，心也；
 背為陽，陽中之陰，肺也；
 腹為陰，陰中之陰，腎也；
 腹為陰，陰中之陽，肝也；
 腹為陰，陰中之至陰，脾也。
此皆陰陽、表裏、內外、雌雄相輸應也，故以應天之陰陽也。

帝曰：五藏應四時，各有收受乎？

岐伯曰：有。
　東方青色，入通於肝，開竅於目，藏精於肝，其病發驚駭，其味酸，其類草木，其畜雞，其穀麥，其應四時，上為歲星，是以春氣在頭也，其音角，其數八，是以知病之在筋也，其臭臊。
 南方赤色，入通於心，開竅於耳，藏精於心，故病在五藏，其味苦，其類火，其畜羊，其穀黍，其應四時，上為熒惑星，是以知病之在脈也，其音徵，其數七，其臭焦。
 中央黃色，入通於脾，開竅於口，藏精於脾，故病在舌本，其味甘，其類土，其畜牛，其穀稷，其應四時，上為鎮星，是以知病之在肉也，其音宮，其數五，其臭香。
 西方白色，入通於肺，開竅於鼻，藏精於肺，故病在背，其味辛，其類金，其畜馬，其穀稻，其應四時，上為太白星，是以知病之在皮毛也，其音商，其數九，其臭腥。
 北方黑色，入通於腎，開竅於二陰，藏精於腎，故病在谿，其味鹹，其類水，其畜彘，其穀豆，其應四時，上為辰星，是以知病之在骨也，其音羽，其數六，其臭腐。

故善為脈者，謹察五藏六府，一逆一從，陰陽表裏，雌雄之紀，藏之心意，合心於精，非其人勿教，非其真勿授，是謂得道。



## [第二卷](https://zh.wikisource.org/wiki/黃帝內經/素問第二卷)

## 陰陽應象大論五

黃帝曰︰陰陽者，天地之道也，萬物之綱紀，變化之父母，生殺之本始，神明之府也，治病必求於本。

故積陽為天，積陰為地。陰靜陽躁，陽生陰長，陽殺陰藏。
陽化氣，陰成形。寒極生熱，熱極生寒。寒氣生濁，熱氣生清。
清氣在下，則生飧泄；濁氣在上，則生䐜脹。此陰陽反作，病之逆從也。

故清陽為天，濁陰為地；地氣上為雲，天氣下為雨；雨出地氣，雲出天氣。
故清陽出上竅，濁陰出下竅；清陽發腠理，濁陰走五藏；清陽實四支，濁陰歸六府。

水為陰，火為陽，陽為氣，陰為味。味歸形，形歸氣，氣歸精，精歸化，精食氣，形食味，化生精，氣生形。味傷形，氣傷精，精化為氣，氣傷於味。

陰味出下竅，陽氣出上竅。味厚者為陰，薄為陰之陽。氣厚者為陽，薄為陽之陰。味厚則泄，薄則通。氣薄則發泄，厚則發熱。壯火之氣衰，少火之氣壯。壯火食氣，氣食少火。壯火散氣，少火生氣。氣味，辛甘發散為陽，酸苦涌泄為陰。

陰勝則陽病，陽勝則陰病。陽勝則熱，陰勝則寒。重寒則熱，重熱則寒。寒傷形，熱傷氣。氣傷痛，形傷腫。

故先痛而後腫者，氣傷形也；先腫而後痛者，形傷氣也。風勝則動，熱勝則腫，燥勝則乾，寒勝則浮，濕勝則濡寫。

天有四時五行，以生長收藏，以生寒暑燥濕風。人有五藏，化五氣，以生喜怒悲憂恐。

故喜怒傷氣，寒暑傷形。暴怒傷陰，暴喜傷陽。厥氣上行，滿脈去形。喜怒不節，寒暑過度，生乃不固。故重陰必陽，重陽必陰。

故曰︰冬傷於寒，春必溫病；春傷於風，夏生飧泄；夏傷於暑，秋必痎瘧；秋傷於濕，冬生欬嗽。

帝曰︰余聞上古聖人，論理人形，列別藏府，端絡經脈，會通六合，各從其經，氣穴所發各有處名，谿谷屬骨皆有所起，分部逆從，各有條理，四時陰陽，盡有經紀，外內之應，皆有表裏，其信然乎。

歧伯對曰︰東方生風，風生木，木生酸，酸生肝，肝生筋，筋生心，肝主目。其在天為玄，在人為道，在地為化。化生五味，道生智，玄生神，神在天為風，在地為木，在體為筋，在藏為肝，在色為蒼，在音為角，在聲為呼，在變動為握，在竅為目，在味為酸，在志為怒。怒傷肝，悲勝怒；風傷筋，燥勝風；酸傷筋，辛勝酸。

南方生熱，熱生火，火生苦，苦生心，心生血，血生脾，心主舌。其在天為熱，在地為火，在體為脈，在藏為心，在色為赤，在音為徵，在聲為笑，在變動為憂，在竅為舌，在味為苦，在志為喜。喜傷心，恐勝喜；熱傷氣，寒勝熱，苦傷氣，鹹勝苦。

中央生濕，濕生土，土生甘，甘生脾，脾生肉，肉生肺，脾主口。其在天為濕，在地為土，在體為肉，在藏為脾，在色為黃，在音為宮，在聲為歌，在變動為噦，在竅為口，在味為甘，在志為思。思傷脾，怒勝思；濕傷肉，風勝濕；甘傷肉，酸勝甘。

西方生燥，燥生金，金生辛，辛生肺，肺生皮毛，皮毛生腎，肺主鼻。其在天為燥，在地為金，在體為皮毛，在藏為肺，在色為白，在音為商，在聲為哭，在變動為欬，在竅為鼻，在味為辛，在志為憂。憂傷肺，喜勝憂；熱傷皮毛，寒勝熱；辛傷皮毛，苦勝辛。

北方生寒，寒生水，水生鹹，鹹生腎，腎生骨髓，髓生肝，腎主耳。其在天為寒，在地為水，在體為骨，在藏為腎，在色為黑，在音為羽，在聲為呻，在變動為慄，在竅為耳，在味為鹹，在志為恐。恐傷腎，思勝恐；寒傷血，燥勝寒；鹹傷血，甘勝鹹。

故曰︰天地者，萬物之上下也；陰陽者，血氣之男女也；左右者，陰陽之道路也；水火者，陰陽之徵兆也；陰陽者，萬物之能始也。

故曰︰陰在內，陽之守也；陽在外，陰之使也。

帝曰︰法陰陽奈何。

歧伯曰︰陽勝則身熱，腠理閉，喘麤為之俛仰，汗不出而熱，齒乾以煩冤腹滿，死，能冬不能夏。陰勝則身寒汗出，身常清，數慄而寒，寒則厥，厥則腹滿，死，能夏不能冬。此陰陽更勝之變，病之形能也。

帝曰︰調此二者，奈何。

歧伯曰︰能知七損八益，則二者可調，不知用此，則早衰之節也。
年四十，而陰氣自半也，起居衰矣。
年五十，體重，耳目不聰明矣。
年六十，陰痿，氣大衰，九竅不利，下虛上實，涕泣俱出矣。
故曰︰知之則強，不知則老，故同出而名異耳。智者察同，愚者察異，愚者不足，智者有餘，有餘則耳目聰明，身體輕強，老者復壯，壯者益治。是以聖人為無為之事，樂恬憺之能，從欲快志於虛無之守，故壽命無窮，與天地終，此聖人之治身也。天不足西北，故西北方陰也，而人右耳目不如左明也。地不滿東南，故東南方陽也，而人左手足不如右強也。

帝曰︰何以然。

歧伯曰︰東方陽也，陽者其精并於上，并於上，則上明而下虛，故使耳目聰明，而手足不便也。
西方陰也，陰者其精并於下，并於下，則下盛而上虛，故其耳目不聰明，而手足便也，故俱感於邪，其在上則右甚，在下則左甚，此天地陰陽所不能全也，故邪居之。

故天有精，地有形，天有八紀，地有五里，故能為萬物之父母。清陽上天，濁陰歸地，是故天地之動靜，神明為之綱紀，故能以生長收藏，終而復始。惟賢人上配天以養頭，下象地以養足，中傍人事以養五藏。天氣通於肺，地氣通於嗌，風氣通於肝，雷氣通於心，谷氣通於脾，雨氣通於腎。六經為川，腸胃為海，九竅為水注之氣。以天地為之陰陽，陽之汗，以天地之雨名之；陽之氣，以天地之疾風名之。暴氣象雷，逆氣象陽。故治不法天之紀，不用地之理，則災害至矣。

故邪風之至，疾如風雨，故善治者治皮毛，其次治肌膚，其次治筋脈，其次治六府，其次治五藏。治五藏者，半死半生也。故天之邪氣，感則害人五藏；水穀之寒熱，感則害於六府；地之濕氣，感則害皮肉筋脈。

故善用鍼者，從陰引陽，從陽引陰，以右治左，以左治右，以我知彼，以表知裏，以觀過與不及之理，見微得過，用之不殆。

善診者，察色按脈，先別陰陽；審清濁，而知部分；視喘息，聽音聲，而知所苦；觀權衡規矩，而知病所主。按尺寸，觀浮沈滑澀，而知病所生；以治無過，以診則不失矣。

故曰︰病之始起也，可刺而已；其盛，可待衰而已。故因其輕而揚之，因其重而減之，因其衰而彰之。形不足者，溫之以氣；精不足者，補之以味。其高者，因而越之；其下者，引而竭之；中滿者，寫之於內；其有邪者，漬形以為汗；其在皮者，汗而發之；其慄悍者，按而收之；其實者，散而寫之。審其陰陽，以別柔剛，陽病治陰，陰病治陽，定其血氣，各守其鄉，血實宜決之，氣虛宜掣引之。

## 陰陽離合論六

黃帝問曰︰余聞天為陽，地為陰，日為陽，月為陰，大小月三百六十日成一歲，人亦應之。今三陰三陽，不應陰陽，其故何也。

歧伯對曰︰陰陽者，數之可十，推之可百，數之可千，推之可萬，萬之大不可勝數，然其要一也。天覆地載，萬物方生，未出地者，命曰陰處，名曰陰中之陰；則出地者，命曰陰中之陽。陽予之正，陰為之主。故生因春，長因夏，收因秋，藏因冬，失常則天地四塞。陰陽之變，其在人者，亦數之可數。

帝曰︰願聞三陰三陽之離合也。

歧伯曰︰聖人南面而立，前曰廣明，後曰太衝。
 太衝之地，名曰少陰，少陰之上，名曰太陽，太陽根起於至陰，結於命門，名曰陰中之陽。
 中身而上，名曰廣明，廣明之下，名曰太陰，太陰之前，名曰陽明，陽明根起於厲兌，名曰陰中之陽。
 厥陰之表，名曰少陽，少陽根起於竅陰，名曰陰中之少陽。
 是故三陽之離合也，太陽為開，陽明為闔，少陽為樞。三經者，不得相失也，搏而勿浮，命曰一陽。

帝曰︰願聞三陰。

歧伯曰︰外者為陽，內者為陰。
 然則中為陰，其衝在下，名曰太陰，太陰根起於隱白，名曰陰中之陰。
 太陰之後，名曰少陰，少陰根於涌泉，名曰陰中之少陰。
 少陰之前，名曰厥陰，厥陰根起於大敦，陰之絕陽，名曰陰之絕陰。
 是故三陰之離合也，太陰為開，厥陰為闔，少陰為樞。三經者，不得相失也。搏而勿沈，名曰一陰。

陰陽桝桝，積傳為一周，氣裏形表而為相成也。

## 陰陽別論七

黃帝問曰︰人有四經十二從，何謂。

歧伯對曰︰四經應四時，十二從應十二月，十二月應十二脈。脈有陰陽，知陽者知陰，知陰者知陽。凡陽有五，五五二十五陽。所謂陰者，真藏也，見則為敗，敗必死也；所謂陽者，胃脘之陽也。別於陽者，知病處也；別於陰者，知死生之期。三陽在頭，三陰在手，所謂一也。別於陽者，知病忌時；別於陰者，知死生之期。謹熟陰陽，無與眾謀。

所謂陰陽者，去者為陰，至者為陽；靜者為陰，動者為陽；遲者為陰，數者為陽。
凡持真脈之藏脈者，肝至懸絕急，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死。

曰︰二陽之病，發心脾，有不得隱曲，女子不月；其傳為風消，其傳為息賁者，死不治。

曰︰三陽為病，發寒熱，下為癰腫，及為痿厥腨㾓；其傳為索澤，其傳為頹疝。

曰︰一陽發病，少氣善欬善泄；其傳為心掣，其傳為隔。
二陽一陰發病，主驚駭背痛，善噫善欠，名曰風厥。
二陰一陽發病，善脹心滿善氣。
三陽三陰發病，為偏枯痿易，四支不舉。

鼓一陽曰鉤，鼓一陰曰毛，鼓陽勝急曰弦，鼓陽至而絕曰石，陰陽相過曰溜。
陰爭於內，陽擾於外，魄汗未藏，四逆而起，起則熏肺，使人喘鳴。陰之所生，和本曰和。
是故剛與剛，陽氣破散，陰氣乃消亡。淖則剛柔不和，經氣乃絕，死陰之屬，不過三日而死；生陽之屬，不過四日而死。

所謂生陽死陰者，肝之心，謂之生陽。心之肺，謂之死陰。肺之腎，謂之重陰。腎之脾，謂之辟陰，死不治。
結陽者，腫四支。結陰者便血一升，再結二升，三結三升。陰陽結斜，多陰少陽曰石水，少腹腫。
二陽結謂之消，三陽結謂之隔，三陰結謂之水，一陰一陽結謂之喉痺。
陰搏陽別謂之有子。
陰陽虛腸辟死。
陽加於陰謂之汗。
陰虛陽搏謂之崩。

三陰俱搏，二十日夜半死。
二陰俱搏，十三日夕時死。
一陰俱搏，十日死。
三陽俱搏且鼓，三日死。
三陰三陽俱搏，心腹滿。發盡不得隱曲，五日死。
二陽俱搏，其病溫，死不治，不過十日死。



## [第三卷](https://zh.wikisource.org/wiki/黃帝內經/素問第三卷)

## 靈蘭秘典論八

黃帝問曰︰願聞十二藏之相使，貴賤何如。

歧伯對曰︰悉乎哉問也，請遂言之。
 心者，君主之官也，神明出焉。
 肺者，相傅之官，治節出焉。
 肝者，將軍之官，謀慮出焉。
 膽者，中正之官，決斷出焉。
 膻中者，臣使之官，喜樂出焉。
 脾胃者，倉廩之官，五味出焉。
 大腸者，傳道之官，變化出焉。
 小腸者，受盛之官，化物出焉。
 腎者，作強之官，伎巧出焉。
 三焦者，決瀆之官，水道出焉。
 膀胱者，州都之官，津液藏焉，氣化則能出矣。

凡此十二官者，不得相失也。
故主明則下安，以此養生則壽、歿世不殆，以為天下則大昌。
主不明則十二官危，使道閉塞而不通、形乃大傷，以此養生則殃，以為天下者，其宗大危，戒之戒之。

至道在微，變化無窮，孰知其原；窘乎哉，消者瞿瞿，孰知其要；閔閔之當，孰者為良。恍惚之數，生於毫釐，毫釐之數，起於度量，千之萬之，可以益大，推之大之，其形乃制。

黃帝曰︰善哉，余聞精光之道，大聖之業，而宣明大道，非齋戒擇吉日，不敢受也。
黃帝乃澤吉日良兆，而藏靈蘭之室，以傳保焉。

## 六節藏象論九

黃帝問曰︰余聞天以六六之節，以成一歲，人以九九制會，計人亦有三百六十五節以為天地久矣，不知其所謂也。

歧伯對曰︰昭乎哉問也，請遂言之。夫六六之節，九九制會者，所以正天之度、氣之數也。天度者，所以制日月之行也；氣數者，所以紀化生之用也。
天為陽，地為陰；日為陽，月為陰。行有分紀，周有道理，日行一度，月行十三度而有奇焉，故大小月三百六十五日而成歲，積氣餘而盈閏矣。立端於始，表正於中，推餘於終，而天度畢矣。

帝曰︰余已聞天度矣，願聞氣數何以合之。

歧伯曰︰天以六六為節，地以九九制會，天有十日，日六竟而周甲，甲六復而終歲，三百六十日法也。夫自古通天者，生之本，本於陰陽。其氣九州九竅，皆通乎天氣。故其生五，其氣三，三而成天，三而成地，三而成人，三而三之，合則為九，九分為九野，九野為九藏，故形藏四，神藏五，合為九藏以應之也。

帝曰︰余已聞六六九九之會也，夫子言積氣盈閏，願聞何謂氣。請夫子發蒙解惑焉。

歧伯曰︰此上帝所秘，先師傳之也。

帝曰︰請遂聞之。

歧伯曰︰五日謂之候，三候謂之氣，六氣謂之時，四時謂之歲，而各從其主治焉。五運相襲，而皆治之，終期之日，周而復始，時立氣布，如環無端，候亦同法。故曰︰不知年之所加，氣之盛衰，虛實之所起，不可以為工矣。

帝曰︰五運之始，如環無端，其太過不及何如。

歧伯曰︰五氣更立，各有所勝，盛虛之變，此其常也。

帝曰︰平氣何如？

歧伯曰︰無過者也。

帝曰︰太過不及奈何。

歧伯曰︰在經有也。

帝曰︰何謂所勝。

歧伯曰︰春勝長夏，長夏勝冬，冬勝夏，夏勝秋，秋勝春，所謂得五行時之勝，各以氣命其藏。

帝曰︰何以知其勝。

歧伯曰︰求其至也，皆歸始春，未至而至，此謂太過，則薄所不勝，而乘所勝也，命曰氣淫。不分邪僻內生，工不能禁。至而不至，此謂不及，則所勝妄行，而所生受病，所不勝薄之也，命曰氣迫。所謂求其至者，氣至之時也。謹候其時，氣可與期，失時反候，五治不分，邪僻內生，工不能禁也。

帝曰︰有不襲乎。

歧伯曰︰蒼天之氣，不得無常也。氣之不襲，是謂非常，非常則變矣。

帝曰︰非常而變奈何。

歧伯曰︰變至則病所，勝則微，所不勝則甚，因而重感於邪，則死矣。故非其時則微，當其時則甚也。

帝曰︰善。余聞氣合而有形，因變以正名。天地之運，陰陽之化，其於萬物，孰少孰多，可得聞乎。

歧伯曰︰悉哉問也，天至廣不可度，地至大不可量，大神靈問，請陳其方。草生五色，五色之變，不可勝視，草生五味，五味之美，不可勝極，嗜欲不同，各有所通。天食人以五氣，地食人以五味。五氣入鼻，藏於心肺，上使五色修明，音聲能彰。五味入口，藏於腸胃，味有所藏，以養五氣，氣和而生，津液相成，神乃自生。

帝曰︰藏象何如。

歧伯曰︰心者，生之本，神之變也，其華在面，其充在血脈，為陽中之太陽，通於夏氣。
肺者，氣之本，魄之處也，其華在毛，其充在皮，為陽中之太陰，通於秋氣。
腎者，主蟄封藏之本，精之處也，其華在髮，其充在骨，為陰中之少陰，通於冬氣。
肝者，罷極之本，魂之居也，其華在爪，其充在筋，以生血氣，其味酸，其色蒼，此為陽中之少陽，通於春氣。
脾胃大腸小腸三焦膀胱者，倉廩之本，榮之居也，名曰器，能化糟粕，轉味而入出者也，其華在唇四白，其充在肌，其味甘，其色黃，此至陰之類通於土氣。
凡十一藏取決於膽也。
故人迎一盛病在少陽，二盛病在太陽，三盛病在陽明，四盛已上為格陽。
寸口一盛，病在厥陰，二盛病在少陰，三盛病在太陰，四盛已上為關陰。
人迎與寸口俱盛四倍已上為關格，關格之脈嬴，不能極於天地之精氣，則死矣。

## 五藏生成篇十

心之合脈也，其榮色也，其主腎也。
肺之合皮也，其榮毛也，其主心也。
肝之合筋也，其榮爪也，其主肺也。
脾之合肉也，其榮唇也，其主肝也。
腎之合骨也，其榮髮也，其主脾也。

是故多食鹹則脈凝泣而變色；
多食苦則皮槁而毛拔；
多食辛則筋急而爪枯；
多食酸，則肉胝侭而唇揭；
多食甘則骨痛而髮落，此五味之所傷也。
故心欲苦，肺欲辛，肝欲酸，脾欲甘，腎欲鹹，此五味之所合也。

五藏之氣。
故色見青如草茲者死，黃如枳實者死，黑如捲者死，赤如衃血者死，白如枯骨者死，此五色之見死也。
青如翠羽者生，赤如雞冠者生，黃如蟹腹者生，白如豕膏者生，黑如烏羽者生，此五色之見生也。

生於心，如以縞裹朱；
生於肺，如以縞裹紅；
生於肝，如以縞裹紺；
生於脾，如以縞裹栝樓實；
生於腎，如以縞裹紫，此五藏所生之外榮也。

色味當五藏︰白當肺，辛，赤當心，苦，青當肝，酸，黃當脾，甘，黑當腎，鹹，故白當皮，赤當脈，青當筋，黃當肉，黑當骨。

諸脈者皆屬於目，諸髓者皆屬於腦，諸筋者皆屬於節，諸血者皆屬於心，諸氣者皆屬於肺，此四支八谿之朝夕也。
故人臥，血歸於肝，肝受血而能視，足受血而能步，掌受血而能握，指受血而能攝。
臥出而風吹之，血凝於膚者為痺，凝於脈者為泣，凝於足者為厥。此三者，血行而不得反其空，故為痺厥也。

人有大谷十二分，小谿三百五十四名，少十二俞，此皆衛氣之所留止，邪氣之所客也，鍼石緣而去之。

診病之始五決為紀，欲知其始，先建其母，所謂五決者五脈也。
是以頭痛巔疾，下虛上實過在足少陰，巨陽甚則入腎。
徇蒙招尤目冥耳聾，下實上虛，過在足少陽，厥陰甚則入肝。
腹滿潅脹，支鬲胠恢，下厥上冒，過在足太陰，陽明。
欬嗽上氣，厥在胸中，過在手陽明太陰。
心煩頭痛病在鬲中，過在手巨陽，少陰。

夫脈之小大滑濇浮沈，可以指別；五藏之象，可以類推；五藏相音，可以意識；五色微診，可以目察。能合脈色，可以萬全。
赤脈之至也喘而堅，診曰有積氣在中，時害於食，名曰心痺，得之外疾，思慮而心虛，故邪從之。
白脈之至也喘而浮，上虛下實，驚，有積氣在胸中，喘而虛，名曰肺痺寒熱，得之醉而使內也。
青脈之至也長而左右彈，有積氣在心下支胠，名曰肝痺，得之寒濕，與疝同法，腰痛足清頭痛。
黃脈之至也大而虛，有積氣在腹中，有厥氣名曰厥疝，女子同法，得之疾使四支，汗出當風。
黑脈之至也上堅而大，有積氣在小腹與陰，名曰腎痺，得之沐浴清水而臥。

凡相五色之奇脈，面黃目青，面黃目赤，面黃目白，面黃目黑者，皆不死也。面青目赤，面赤目白，面青目黑，面黑目白，面赤目青，皆死也。

## 五藏別論十一

黃帝問曰︰余聞方士，或以腦髓為藏，或以腸胃為藏，或以為府，敢問更相反皆自謂是不知其道，願聞其說。

歧伯對曰︰腦、髓、骨、脈、膽、女子胞，此六者地氣之所生也，皆藏於陰而象於地，故藏而不寫，名曰奇恒之府。
夫胃、大腸、小腸、三焦、膀胱，此五者，天氣之所生也，其氣象天，故寫而不藏，此受五藏濁氣，名曰傳化之府，此不能久留輸寫者也。魄門亦為五藏，使水穀不得久藏。
所謂五藏者，藏精氣而不寫也，故滿而不能實。六府者，傳化物而不藏，故實而不能滿也。所以然者，水穀入口，則胃實而腸虛；食下，則腸實而胃虛。故曰︰實而不滿，滿而不實也。

帝曰︰氣口何以獨為五藏主。

歧伯曰︰胃者水穀之海，六府之大源也。五味入口，藏於胃以養五藏氣，氣口亦太陰也。是以五藏六府之氣味，皆出於胃，變見於氣口。故五氣入鼻，藏於心肺，心肺有病而鼻為之不利也。凡治病必察其下，適其脈，觀其志意與其病也。拘於鬼神者，不可與言至德。惡於鍼石者，不可與言至巧。病不許治者病必不治，治之無功矣。



## [第四卷](https://zh.wikisource.org/wiki/黃帝內經/素問第四卷)

## 異法方宜論十二

黃帝問曰︰「醫之治病也，一病而治各不同皆愈。何也？」

歧伯對曰︰「地勢使然也。

故東方之域，天地之所始生也。魚鹽之地，海濱傍水。其民食魚而嗜鹹，皆安其處，美其食。魚者使人熱中，鹽者勝血。故其民皆黑色疏理，其病皆為癰瘍，其治宜砭石。故砭石者，亦從東方來。

西方者，金玉之域，沙石之處，天地之所收引也。其民陵居而多風，水土剛強；其民不衣而褐薦；其民華食而脂肥。故邪不能傷其形體，其病生於內，其治宜毒藥。故毒藥者，亦從西方來。

北方者，天地所閉藏之域也。其地高陵居，風寒冰冽。其民樂野處而乳食，藏寒生滿病，其治宜灸倦。故灸倦者，亦從北方來。

南方者，天地所長養，陽之所盛處也。其地下，水土弱，霧露之所聚也。其民嗜酸而食胕，故其民皆緻理而赤色，其病攣痺，其治宜微鍼。故九鍼者，亦從南方來。

中央者，其地平以濕，天地所以生萬物也眾。其民食雜而不勞，故其病多痿厥寒熱，其治宜導引按跷。故導引按跷者，亦從中央出也。

故聖人雜合以治，各得其所宜。
故治所以異，而病皆愈者；得病之情，知治之大體也。」

## 移精變氣論十三

黃帝問曰︰余聞古之治病，惟其移精變氣，可祝由而已。今世治病，毒藥治其內，鍼石治其外；或愈或不愈，何也？

歧伯對曰︰往古人居禽獸之間，動作以避寒，陰居以避暑；內無眷慕之累，外無伸宦之形。此恬憺之世，邪不能深入也。故毒藥不能治其內，鍼石不能治其外；故可移精祝由而已。
當今之世不然：憂患緣其內，苦形傷其外；又失四時之從，逆寒暑之宜；賊風數至，虛邪朝夕；內至五藏骨髓，外傷空竅肌膚。所以小病必甚，大病必死；故祝由不能已也。

帝曰︰善。余欲臨病人，觀死生，決嫌疑，欲知其要，如日月光，可得聞乎？

歧伯曰︰色脈者，上帝之所貴也，先師之所傳也。上古使僦貸季，理色脈而通神明，合之金木水火土四時八風六合，不離其常，變化相移，以觀其妙，以知其要。欲知其要，則色脈是矣。色以應日，脈以應月；常求其要，則其要也。
夫色之變化，以應四時之脈，此上帝之所貴，以合於神明也，所以遠死而近生。生道以長，命曰聖王。中古之治病，至而治之。湯液十日，以去八風五痺之病，十日不巳，治以草蘇草荄之枝，本末為助，標本已得，邪氣乃服。暮世之治病也則不然。治不本四時，不知日月，不審逆從。病形已成，乃欲微鍼治其外，湯液治其內；粗工兇兇，以為可攻；故病未已，新病復起。

帝曰︰願聞要道。

歧伯曰︰治之要極，無失色脈。用之不惑，治之大則。逆從到行，標本不得，亡神失國。去故就新，乃得真人。

帝曰︰余聞其要於夫子矣。夫子言不離色脈，此余之所知也。

歧伯曰︰治之極於一。

帝曰︰何謂一？

歧伯曰︰一者，因得之。

帝曰︰奈何？

歧伯曰︰閉戶塞牖，繫之病者，數問其情，以從其意；得神者昌，失神者亡。

帝曰︰善。

## 湯液醪醴論十四

黃帝問曰︰為五穀湯液及醪醴，奈何？

歧伯對曰︰必以稻米，炊之稻薪。稻米者完，稻薪者堅。

帝曰︰何以然？

歧伯曰︰此得天地之和，高下之宜，故能至完；伐取得時，故能至堅也。

帝曰︰上古聖人作湯液醪醴，為而不用。何也？

歧伯曰︰自古聖人之作湯液醪醴者，以為備耳。夫上古作湯液，故為而弗服也。中古之世，道德稍衰，邪氣時至，服之萬全。

帝曰︰今之世不必已。何也？

歧伯曰︰當今之世，必齊毒藥攻其中，鑱石鍼艾治其外也。

帝曰︰形弊血盡而功不立者何？

歧伯曰︰神不使也。

帝曰︰何謂神不使？

歧伯曰︰鍼石道也。精神不進，志意不治，故病不可愈。今精壞神去，榮衛不可復收。何者？嗜欲無窮，而憂患不止；精氣弛壞，榮泣衛除；故神去之，而病不愈也。

帝曰︰夫病之始生也，極微極精，必先入結於皮膚。今良工皆稱曰︰病成名曰逆，則鍼石不能治，良藥不能及也。今良工皆得其法，守其數，親戚兄弟遠近，音聲日聞於耳，五色日見於目，而病不愈者，亦何暇不早乎？

歧伯曰︰病為本，工為標。標本不得，邪氣不服。此之謂也。

帝曰︰其有不從毫毛而生，五藏陽以竭也，津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內，而形施於外，治之奈何？

歧伯曰︰平治於權衡，去宛陳莝，微動四極，溫衣，繆刺其處，以復其形。開鬼門，潔淨府，精以時服，五陽已布，疏滌五藏，故精自生，形自盛，骨肉相保，巨氣乃平。

帝曰︰善。

## 玉板論要篇十五

黃帝問曰︰余聞揆度奇恒，所指不同，用之奈何？

歧伯對曰︰揆度者，度病之淺深也。奇恒者，言奇病也。請言道之至數，五色脈變，揆度奇恒，道在於一。神轉不回，回則不轉，乃失其機。至數之要，迫近於微，著之玉版，命曰合玉機。
容色見上下左右，各在其要。其色見淺者，湯液主治；十日已。其見深者，必齊主治；二十一日已。其見大深者，醪酒主治；百日已。色夭面脫，不治；百日盡已。脈短氣絕死，病溫虛甚死。
色見上下左右，各在其要。上為逆，下為從。女子右為逆，左為從；男子左為逆，右為從。易重陽死，重陰死。陰陽反他，治在權衡相奪，奇恒事也，揆度事也。搏脈痺躄，寒熱之交。脈孤為消氣，虛泄為奪血。孤為逆，虛為從。行奇恒之法，以太陰始。行所不勝曰逆，逆則死；行所勝曰從，從則活。八風四時之勝，終而復始，逆行一過，不復可數，論要畢矣。

## 診要經終論十六

黃帝問曰︰診要何如。

歧伯對曰︰正月二月，天氣始方，地氣始發，人氣在肝。
三月四月，天氣正方，地氣定發，人氣在脾。
五月六月，天氣盛，地氣高，人氣在頭。
七月八月，陰氣始殺，人氣在肺。
九月十月，陰氣始冰，地氣始閉，人氣在心。
十一月十二月，冰復，地氣合，人氣在腎。

故春刺散俞，及與分理，血出而止，甚者傳氣，間者環也。
夏刺絡俞，見血而止，盡氣閉環，痛病必下。
秋刺皮膚，循理，上下同法，神變而止。
冬刺俞竅於分理，甚者宜下，間者散下。
春夏秋冬，各有所刺，法其所在。

春刺夏分，脈亂氣微，入淫骨髓，病不能愈，令人不嗜食，又且少氣。
春刺秋分，筋攣，逆氣環，為欬嗽，病不愈，令人時驚，又且哭。
春刺冬分，邪氣著藏，令人脹，病不愈，又且欲言語。

夏刺春分，病不愈，令人解墮，
夏刺秋分，病不愈，令人心中欲無言，惕惕如人將捕之。
夏刺冬分，病不愈，令人少氣，時欲怒。

秋刺春分，病不已，令人惕然欲有所為，起而忘之。
秋刺夏分，病不已，令人益嗜臥，又且善夢。
秋刺冬分，病不已，令人洒洒時寒。

冬刺春分，病不已，令人欲臥不能眠，眠而有見。
冬刺夏分，病不愈，氣上，發為諸痺。
冬刺秋分，病不巳，令人善渴。

凡刺胸腹者，必避五藏。
中心者，環死；
中脾者，五日死；
中腎者，七日死；
中肺者，五日死；
中鬲者，皆為傷中，其病雖愈，不過一歲必死。
刺避五藏者，知逆從也。所謂從者，鬲與脾腎之處，不知者反之。刺胸腹者，必以布憿著之，乃從單布上刺，刺之不愈，復刺。刺鍼必肅，刺腫搖鍼，經刺勿搖，此刺之道也。

帝曰︰願聞十二經脈之終，奈何。

歧伯曰︰太陽之脈，其終也戴眼反折瘈瘲，其色白，絕汗乃出，出則死矣。
少陽終者，耳聾百節皆縱，目寰絕系，絕系一日半死，其死也，色先青白，乃死矣。
陽明終者，口目動作，善驚妄言，色黃，其上下經盛，不仁，則終矣。
少陰終者，面黑齒長而垢，腹脹閉，上下不通而終矣。
太陰終者，腹脹閉不得息，善噫善嘔，嘔則逆，逆則面赤，不逆則上下不通，不通則面黑皮毛焦而終矣。
厥陰終者，中熱嗌乾，善溺心煩，甚則舌卷卵上縮而終矣。
此十二經之所敗也。



## [第五卷](https://zh.wikisource.org/wiki/黃帝內經/素問第五卷)

## 脈要精微論十七

黃帝問曰︰診法何如。

歧伯對曰︰診法常以平旦，陰氣未動，陽氣未散，飲食未進，經脈未盛，絡脈調勻，氣血未亂，故乃可診有過之脈。切脈動靜而視精明，察五色，觀五藏有餘不足，六府強弱，形之盛衰，以此參伍，決死生之分。

夫脈者，血之府也，長則氣治，短則氣病，數則煩心，大則病進，上盛則氣高，下盛則氣脹，代則氣衰，細則氣少，濇則心痛，渾渾革至如涌泉，病進而色弊，僅僅其去如弦絕，死。

夫精明五色者，氣之華也。
赤欲如白裹朱，不欲如赭；
白欲如鵝羽，不欲如鹽；
青欲如蒼璧之澤，不欲如藍；
黃欲如羅裹雄黃，不欲如黃土；
黑欲如重漆色，不欲如地蒼。
五色精微象見矣，其壽不久也。
夫精明者，所以視萬物，別白黑，審短長。以長為短，以白為黑，如是則精衰矣。

五藏者，中之守也，中盛藏滿，氣勝傷恐者，聲如從室中言，是中氣之濕也。
言而微，終日乃復言者，此奪氣也。
衣被不斂，言語善惡，不避親疏者，此神明之亂也。
倉廩不藏者，是門戶不要也。
水泉不止者，是膀胱不藏也。
得守者生，失守者死。

夫五藏者，身之強也，頭者精明之府，頭頃視深，精神將奪矣。
背者胸中之府，背曲肩隨，府將壞矣。
腰者腎之府，轉搖不能，腎將憊矣。
膝者筋之府，屈伸不能，行則僂附，筋將憊矣。
骨者髓之府，不能久立，行則振掉，骨將憊矣。
得強則生，失強則死。

歧伯曰︰反四時者，有餘為精，不足為消。
應太過，不足為精；應不足，有餘為消。
陰陽不相應，病名曰關格。

帝曰︰脈其四時動奈何，知病之所在奈何，知病之所變奈何，知病乍在內奈何，知病乍在外奈何，請問此五者，可得聞乎。

歧伯曰︰請言其與天運轉大也。萬物之外，六合之內，天地之變，陰陽之應，彼春之暖，為夏之暑，彼秋之忿，為冬之怒，四變之動，脈與之上下，以春應中規，夏應中矩，秋應中衡，冬應中權。
是故冬至四十五日，陽氣微上，陰氣微下；
夏至四十五日，陰氣微上，陽氣微下。
陰陽有時，與脈為期，期而相失，知脈所分，分之有期，故知死時。
微妙在脈，不可不察，察之有紀，從陰陽始，始之有經，從五行生，生之有度，四時為宜，補寫勿失，與天地如一，得一之情，以知死生。

是故聲合五音，色合五行，脈合陰陽，是知陰盛則夢涉大水恐懼，陽盛則夢大火燔灼，陰陽俱盛則夢相殺毀傷；上盛則夢飛，下盛則夢墮；甚飽則夢予，甚飢則夢取；肝氣盛則夢怒，肺氣盛則夢哭；短蟲多則夢聚眾，長蟲多則夢相擊毀傷。

是故持脈有道，虛靜為保。
春日浮，如魚之遊在波；
夏日在膚，泛泛乎萬物有餘；
秋日下膚，蟄蟲將去；
冬日在骨，蟄蟲周密，君子居室。
故曰︰知內者按而紀之，知外者終而始之。
此六者，持脈之大法。

心脈搏堅而長，當病舌卷不能言；其耎而散者，當消環自已。
肺脈搏堅而長，當病唾血；其耎而散者，當病灌汗，至今不復散發也。
肝脈搏堅而長，色不青，當病墜若搏，因血在肋下，令人喘逆；其耎而散色澤者，當病溢飲，溢飲者渴暴多飲，而易入肌皮腸胃之外也。
胃脈搏堅而長，其色赤，當病折髀；其耎而散者，當病食痺。
脾脈搏堅而長，其色黃，當病少氣；其耎而散色不澤者，當病足鴬腫，若水狀也。
腎脈搏堅而長，其色黃而赤者，當病折腰；其耎而散者，當病少血，至今不復也。

帝曰︰診得心脈而急，此為何病，病形何如。

歧伯曰︰病名心疝，少腹當有形也。

帝曰︰何以言之。

歧伯曰︰心為牡藏，小腸為之使，故曰少腹當有形也。

帝曰︰診得胃脈，病形何如。

歧伯曰︰胃脈實則脹，虛則泄。

帝曰︰病成而變何謂。

歧伯曰︰風成為寒熱，癉成為消中，厥成為巔疾，久風為飧泄，脈風成為癘，病之變化，不可勝數。

帝曰︰諸癰腫筋攣骨痛，此皆安生。

歧伯曰︰此寒氣之腫，八風之變也。

帝曰︰治之奈何。

歧伯曰︰此四時之病，以其勝治之，愈也。

帝曰︰有故病五藏發動，因傷脈色，各何以知其久暴至之病乎。

歧伯曰︰悉乎哉問也。
徵其脈小色不奪者，新病也；
徵其脈不奪其色奪者，此久病也；
徵其脈與五色俱奪者，此久病也；
徵其脈與五色俱不奪者，新病也。
肝與腎脈並至，其色蒼赤，當病毀傷，不見血，已見血，濕若中水也。

尺內兩傍，則季肋也，尺外以候腎，尺裏以候腹。
中附上，左外以候肝，內以候鬲；
右外以候胃，內以候脾。
上附上，右外以候肺，內以候胸中；
左外以候心，內以候膻中。
前以候前，後以候後。
上竟上者，胸喉中事也；
下竟下者，少腹腰股膝脛足中事也。

麤大者，陰不足陽有餘，為熱中也。
來疾去徐，上實下虛，為厥巔疾；
來徐去疾，上虛下實，為惡風也。

故中惡風者，陽氣受也。有脈俱沈細數者，少陰厥也；沈細數散者，寒熱也；浮而散者為眴仆。諸浮不躁者皆在陽，則為熱，其有躁者在手。諸細而沈者皆在陰，則為骨痛；其有靜者在足。數動一代者，病在陽之脈也，洩及便膿血。

諸過者，切之，濇者陽氣有餘也，滑者陰氣有餘也。
陽氣有餘，為身熱無汗，
陰氣有餘，為多汗身寒，
陰陽有餘，則無汗而寒。
推而外之，內而不外，有心腹積也。
推而內之，外而不內，身有熱也。
推而上之，上而不下，腰足清也。
推而下之，下而不上，頭項痛也。
按之至骨，脈氣少者，腰脊痛而身有痺也。

## 平人氣象論十八

黃帝問曰︰平人何如。

歧伯對曰︰人一呼脈再動，一吸脈亦再動，呼吸定息脈五動，閏以太息，命曰平人。平人者，不病也。常以不病調病人，醫不病，故為病人平息以調之為法。

人一呼脈一動，一吸脈一動，曰少氣。
人一呼脈三動，一吸脈三動而躁，尺熱曰病溫，尺不熱脈滑曰病風，脈濇曰痺。
人一呼脈四動以上曰死，脈絕不至曰死，乍疏乍數曰死。

平人之常氣稟於胃，胃者，平人之常氣也，人無胃氣曰逆，逆者死。

春胃微弦曰平，弦多胃少曰肝病，但弦無胃曰死，胃而有毛曰秋病，毛甚曰今病。藏真散於肝，肝藏筋膜之氣也。

夏胃微鉤曰平，鉤多胃少曰心病，但鉤無胃曰死，胃而有石曰冬病，石甚曰今病。藏真通於心，心藏血脈之氣也。

長夏胃微耎弱曰平，弱多胃少曰脾病，但代無胃曰死，耎弱有石曰冬病，弱甚曰今病。藏真濡於脾，脾藏肌肉之氣也。

秋胃微毛曰平，毛多胃少曰肺病，但毛無胃曰死，毛而有弦曰春病，弦甚曰今病。藏真高於肺，以行榮衛陰陽也。

冬胃微石曰平，石多胃少曰腎病，但石無胃曰死，石而有鉤曰夏病，鉤甚曰今病。藏真下於腎，腎藏骨髓之氣也。
胃之大絡，名曰虛里，貫鬲絡肺，出於左乳下，其動應衣，脈宗氣也。盛喘數絕者，則病在中；結而橫，有積矣；絕不至曰死。乳之下其動應衣，宗氣泄也。

欲知寸口太過與不及，寸口之脈中手短者，曰頭痛。
寸口脈中手長者，曰足脛痛。
寸口脈中手促上擊者，曰肩背痛。
寸口脈沈而堅者，曰病在中。
寸口脈浮而盛者，曰病在外。
寸口脈沈而弱，曰寒熱及疝瘕少腹痛。
寸口脈沈而橫，曰恢下有積，腹中有橫積痛。
寸口脈沈而喘，曰寒熱。

脈盛滑堅者，曰病在外。
脈小實而堅者，病在內。
脈小弱以濇，謂之久病。
脈滑浮而疾者，謂之新病。
脈急者，曰疝瘕少腹痛。
脈滑曰風。
脈濇曰痺。
緩而滑曰熱中。
盛而緊曰脹。

脈從陰陽，病易已；脈逆陰陽，病難已。
脈得四時之順，曰病無他；脈反四時及不間藏，曰難巳。

臂多青脈，曰脫血。
尺脈緩濇，謂之解聡。
安臥脈盛，謂之脫血。
尺濇脈滑，謂之多汗。
尺寒脈細，謂之後泄。
脈尺麤常熱者，謂之熱中。

肝見庚辛死，心見壬癸死，脾見甲乙死，肺見丙丁死，腎見戊己死，是謂真藏見，皆死。

頸脈動喘疾欬，曰水。目裹微腫如臥蠶起之狀，曰水。溺黃赤安臥者，黃疸。已食如飢者，胃疸。面腫曰風。足脛腫曰水。目黃者曰黃疸。

婦人手少陰脈動甚者，妊子也。

脈有逆從四時，未有藏形，春夏而脈瘦，秋冬而脈浮大，命曰逆四時也。風熱而脈靜，泄而脫血脈實，病在中，脈虛，病在外，脈濇堅者，皆難治，命曰反四時也。

人以水穀為本，故人絕水穀則死，脈無胃氣亦死，所謂無胃氣者，但得真藏脈不得胃氣也。所謂脈不得胃氣者，肝不弦腎不石也。

太陽脈至，洪大以長；
少陽脈至，乍數乍疏，乍短乍長；
陽明脈至，浮大而短。

夫平心脈來，累累如連珠，如循琅玕，曰心平，夏以胃氣為本，
病心脈來，喘喘連屬，其中微曲，曰心病，
死心脈來，前曲後居，如操帶鉤，曰心死。

平肺脈來，厭厭聶聶，如落榆莢，曰肺平，秋以胃氣為本。
病肺脈來，不上不下，如循雞羽，曰肺病。
死肺脈來，如物之浮，如風吹毛，曰肺死。

平肝脈來，耎弱招招，如揭長竿末梢，曰肝平，春以胃氣為本。
病肝脈來，盈實而滑，如循長竿，曰肝病。
死肝脈來，急益勁，如新張弓弦，曰肝死。

平脾脈來，和柔相離，如雞踐地，曰脾平，長夏以胃氣為本。
病脾脈來，實而盈數，如雞舉足，曰脾病。
死脾脈來，銳堅如烏之喙，如鳥之距，如屋之漏，如水之流，曰脾死。

平腎脈來，喘喘累累如鉤，按之而堅，曰腎平，冬以胃氣為本。
病腎脈來，如引葛，按之益堅，曰腎病。
死腎脈來，發如奪索，辟辟如彈石，曰腎死。



## [第六卷](https://zh.wikisource.org/wiki/黃帝內經/素問第六卷)

## 玉機真藏論十九

黃帝問曰︰春脈如弦，何如而弦。

歧伯對曰︰春脈者肝也，東方木也，萬物之所以始生也，故其氣來，耎弱輕虛而滑，端直以長，故曰弦，反此者病。

帝曰︰何如而反。

歧伯曰︰其氣來實而強，此謂太過，病在外；其氣來不實而微，此謂不及，病在中。

帝曰︰春脈太過與不及，其病皆何如。

歧伯曰︰太過則令人善忘，忽忽眩冒而巔疾；其不及，則令人胸痛引背，下則兩肋胠滿。

帝曰︰善。夏脈如鉤，何如而鉤。

歧伯曰︰夏脈者心也，南方火也，萬物之所以盛長也，故其氣來盛去衰，故曰鉤，反此者病。

帝曰︰何如而反。

歧伯曰︰其氣來盛去亦盛，此謂太過，病在外；其氣來不盛去反盛，此謂不及，病在中。

帝曰︰夏脈太過與不及，其病皆何如。

歧伯曰︰太過則令人身熱而膚痛，為浸淫；其不及，則令人煩心，上見欬唾，下為氣泄。

帝曰︰善。秋脈如浮，何如而浮。

歧伯曰︰秋脈者肺也，西方金也，萬物之所以收成也，故其氣來，輕虛以浮，來急去散，故曰浮，反此者病。

帝曰︰何如而反。

歧伯曰︰其氣來，毛而中央堅，兩傍虛，此謂太過，病在外；其氣來，毛而微，此謂不及，病在中。

帝曰︰秋脈太過與不及，其病皆何如。

歧伯曰︰太過則令人逆氣而背痛，慍慍然；其不及，則令人喘，呼吸少氣而欬，上氣見血，下聞病音。

帝曰︰善。冬脈如營，何如而營。

歧伯曰︰冬脈者腎也，北方水也，萬物之所以合藏也，故其氣來，沈以搏，故曰營，反此者病。

帝曰︰何如而反。

歧伯曰︰其氣來如彈石者，此謂太過，病在外；其去如數者，此謂不及，病在中。

帝曰︰冬脈太過與不及，其病皆何如。

歧伯曰︰太過，則令人解聡，脊脈痛而少氣不欲言；其不及，則令人心懸如病飢，眇中清，脊中痛，少腹滿，小便變。

帝曰︰善。

帝曰︰四時之序，逆從之變異也，然脾脈獨何主。

歧伯曰︰脾脈者土也，孤藏以灌四傍者也。

帝曰︰然則脾善惡，可得見之乎。

歧伯曰︰善者不可得見，惡者可見。

帝曰︰惡者何如可見。

歧伯曰︰其來如水之流者，此謂太過，病在外；如鳥之喙者，此謂不及，病在中。

帝曰︰夫子言脾為孤藏，中央土以灌四傍，其太過與不及，其病皆何如。

歧伯曰︰太過，則令人四支不舉；其不及，則令人九竅不通，名曰重強。

帝瞿然而起，再拜而稽首曰︰善。吾得脈之大要，天下至數，五色脈變，揆度奇恒，道在於一，神轉不迴，迴則不轉，乃失其機，至數之要，迫近以微，著之玉版，藏之藏府，每旦讀之，名曰玉機。

五藏受氣於其所生，傳之於其所勝，氣舍於其所生，死於其所不勝。
病之且死，必先傳行至其所不勝，病乃死。此言氣之逆行也，故死。
肝受氣於心，傳之於脾，氣舍於腎，至肺而死。
心受氣於脾，傳之於肺，氣舍於肝，至腎而死。
脾受氣於肺，傳之於腎，氣舍於心，至肝而死。
肺受氣於腎，傳之於肝，氣舍於脾，至心而死。
腎受氣於肝，傳之於心，氣舍於肺，至脾而死。
此皆逆死也。一日一夜五分之，此所以占死生之早暮也。

黃帝曰︰五藏相通，移皆有次，五藏有病，則各傳其所勝。不治，法三月若六月，若三日若六日，傳五藏而當死，是順傳所勝之次。故曰︰別於陽者，知病從來；別於陰者，知死生之期。言知至其所困而死。

是故風者百病之長也，今風寒客於人，使人毫毛畢直，皮膚閉而為熱，當是之時，可汗而發也；或痺不仁腫痛，當是之時，可湯熨及火灸刺而去之。
弗治，病入舍於肺，名曰肺痺，發欬上氣。
弗治，肺即傳而行之肝，病名曰肝痺，一名曰厥，恢痛出食，當是之時，可按若刺耳。
弗治，肝傳之脾，病名曰脾風，發癉，腹中熱，煩心出黃，當此之時，可按可藥可浴。
弗治，脾傳之腎，病名曰疝瘕，少腹冤熱而痛，出白，一名曰蠱，當此之時，可按可藥。
弗治，腎傳之心，病筋脈相引而急，病名曰瘛，當此之時，可灸可藥。
弗治，滿十日，法當死。腎因傳之心，心即復反傳而行之肺，發寒熱，法當三歲死，此病之次也。

然其卒發者，不必治於傳，或其傳化有不以次，不以次入者，憂恐悲喜怒，令不得以其次，故令人有大病矣。因而喜大虛則腎氣乘矣，怒則肝氣乘矣，悲則肺氣乘矣，恐則脾氣乘矣，憂則心氣乘矣，此其道也。故病有五，五五二十五變，及其傳化。傳，乘之名也。

大骨枯槁，大肉陷下，胸中氣滿，喘息不便，其氣動形，期六月死，真藏脈見，乃予之期日。
大骨枯槁，大肉陷下，胸中氣滿，喘息不便，內痛引肩項，期一月死，真藏見，乃予之期日。
大骨枯槁，大肉陷下，胸中氣滿，喘息不便，內痛引肩項，身熱脫肉破鎌，真藏見，十月之內死。
大骨枯槁，大肉陷下，肩髓內消，動作益衰，真藏來見，期一藏死，見其真藏，乃予之期日。
大骨枯槁，大肉陷下，胸中氣滿，腹內痛，心中不便，肩項身熱，破鎌脫肉，目匡陷，真藏見，目不見人，立死，其見人者，至其所不勝之時則死。
急虛身中卒至，五藏絕閉，脈道不通，氣不往來，譬如墮溺，不可為期。
其脈絕不來，若人一息五六至，其形肉不脫，真藏雖不見，猶死也。
真肝脈至，中外急，如循刀刃責責然，如按琴瑟弦，色青白不澤，毛折，乃死。
真心脈至，堅而搏，如循薏苡子累累然，色赤黑不澤，毛折，乃死。
真肺脈至，大而虛，如以毛羽中人膚，色白赤不澤，毛折，乃死。
真腎脈至，搏而絕，如指彈石辟辟然，色黑黃不澤，毛折，乃死。
真脾脈至，弱而乍數乍疏，色黃青不澤，毛折，乃死。
諸真藏脈見者，皆死，不治也。

黃帝曰︰見真藏曰死，何也。

歧伯曰︰五藏者，皆稟氣於胃，胃者，五藏之本也，藏氣者，不能自致於手太陰，必因於胃氣，乃至於手太陰也，故五藏各以其時，自為而至於手太陰也。故邪氣勝者，精氣衰也，故病甚者，胃氣不能與之俱至於手太陰，故真藏之氣獨見，獨見者病勝藏也，故曰死。

帝曰︰善。

黃帝曰︰凡治病，察其形氣色澤，脈之盛衰，病之新故，乃治之無後其時。
形氣相得，謂之可治；色澤以浮，謂之易己；脈從四時，謂之可治；脈弱以滑，是有胃氣，命曰易治，取之以時。
形氣相失，謂之難治；色夭不澤，謂之難已；脈實以堅，謂之益甚；脈逆四時，為不可治。
必察四難，而明告之。所謂逆四時者，春得肺脈，夏得腎脈，秋得心脈，冬得脾脈，其至皆懸絕沈濇者，命曰逆四時。
未有藏形，於春夏而脈沈濇，秋冬而脈浮大，名曰逆四時也。
病熱脈靜，泄而脈大，脫血而脈實，病在中脈實堅，病在外脈不實堅者，皆難治。

黃帝曰︰余聞虛實以決死生，願聞其情。

歧伯曰︰五實死，五虛死。

帝曰︰願聞五實五虛。

歧伯曰︰脈盛，皮熱，腹脹，前後不通，悶瞀，此謂五實。
脈細，皮寒，氣少，泄利前後，飲食不入，此謂五虛。

帝曰︰其時有生者，何也。

歧伯曰︰漿粥入胃，泄注止，則虛者活；身汗得後利，則實者活。此其候也。



## 三部九候論二十

黃帝問曰︰余聞九鍼於夫子，眾多博大，不可勝數。余願聞要道，以屬子孫，傳之後世，著之骨髓，藏之肝肺，歃血而受，不敢妄泄，令合天道，必有終始，上應天光星辰歷紀，下副四時五行，貴賤更互，冬陰夏陽，以人應之奈何，願聞其方。

歧伯對曰︰妙乎哉問也，此天地之至數。

帝曰︰願聞天地之至數，合於人形，血氣通，決死生，為之奈何。

歧伯曰︰天地之至數，始於一，終於九焉。一者天，二者地，三者人，因而三之，三三者九，以應九野。故人有三部，部有三候，以決死生，以處百病，以調虛實，而除邪疾。

帝曰︰何謂三部。

歧伯曰︰有下部，有中部，有上部，部各有三候，三候者，有天、有地、有人也，必指而導之，乃以為真。
上部天，兩額之動脈；上部地，兩頰之動脈；上部人，耳前之動脈。
中部天，手太陰也；中部地，手陽明也；中部人，手少陰也。
下部天，足厥陰也；下部地，足少陰也；下部人，足太陰也。
故下部之天以侯肝，地以候腎，人以候脾胃之氣。

帝曰︰中部之候奈何。

歧伯曰︰亦有天，亦有地，亦有人。天以候肺，地以候胸中之氣，人以候心。

帝曰︰上部以何候之。

歧伯曰︰亦有天，亦有地，亦有人，天以候頭角之氣，地以候口齒之氣，人以候耳目之氣。
三部者，各有天，各有地，各有人。三而成天，三而成地，三而成人，三而三之，合則為九，九分為九野，九野為九藏。故神藏五，形藏四，合為九藏。五藏已敗，其色必夭，夭必死矣。

帝曰︰以候奈何。

歧伯曰︰必先度其形之肥瘦，以調其氣之虛實，實則寫之，虛則補之。必先去其血脈，而後調之，無問其病，以平為期。

帝曰︰決死生奈何。

歧伯曰︰形盛脈細，少氣不足以息者危；形瘦脈大，胸中多氣者死；形氣相得者生。參伍不調者病；三部九候皆相失者死；上下左右之脈相應如參舂者，病甚；上下左右相失不可數者死。
中部之候雖獨調，與眾藏相失者死；中部之候相減者死；目內陷者死。

帝曰︰何以知病之所在。

歧伯曰︰察九候，獨小者病，獨大者病，獨疾者病，獨遲者病，獨熱者病，獨寒者病，獨陷下者病。
以左手，足上上去踝五寸按之，庶右手足當踝而彈之，其應過五寸以上，蠕蠕然者，不病；其應疾，中手渾渾然者病，中手徐徐然者病；其應上不能至五寸，彈之不應者死。
是以脫肉身不去者死。中部乍疏乍數者死。其脈代而鉤者，病在絡脈。九候之相應也，上下若一，不得相失。一候後則病，二候後則病甚，三候後則病危。所謂後者，應不俱也。察其府藏，以知死生之期。必先知經脈，然後知病脈，真藏脈見者勝死。足太陽氣絕者，其足不可屈伸，死必戴眼。

帝曰︰冬陰夏陽奈何。

歧伯曰︰九候之脈，皆沈細懸絕者為陰，主冬，故以夜半死。
盛躁喘數者為陽，主夏，故以日中死。
是故寒熱病者，以平旦死。
熱中及熱病者，以日中死。
病風者，以日夕死。
病水者，以夜半死。
其脈乍疏乍數乍遲乍疾者，日乘四季死。
形肉巳脫，九候雖調，猶死。
七診雖見，九候皆從者不死。
所言不死者，風氣之病，及經月之病，似七診之病，而非也，故言不死。
若有七診之病，其脈候亦敗者，死矣，必發噦噫。
必審問其所始病，與今之所方病，而後各切循其脈，視其經絡浮沈，以上下逆從循之，其脈疾者不病，其脈遲者病，脈不往來者，死，皮膚著者，死。

帝曰︰其可治者奈何。

歧伯曰︰經病者治其經，孫絡病者治其孫絡血，血病身有痛者，治其經絡。其病者在奇邪，奇邪之脈則繆刺之。留瘦不移，節而刺之。上實下虛，切而從之，索其結絡脈，刺出其血，以見通之。瞳子高者，太陽不足，戴眼者，太陽已絕，此決死生之要，不可不察也。手指及手外踝上五指，留鍼。



## [第七卷](https://zh.wikisource.org/wiki/黃帝內經/素問第七卷)

## 經脈別論二十一

黃帝問曰︰人之居處動靜勇怯，脈亦為之變乎。

歧伯對曰︰凡人之驚恐恚勞動靜，皆為變也。
是以夜行則喘出於腎，淫氣病肺。
有所墮恐，喘出於肝，淫氣害脾。
有所驚恐，喘出於肺，淫氣傷心。
度水跌仆，喘出於腎與骨，當是之時，勇者氣行則已，怯者則著而為病也。
故曰︰診病之道，觀人勇怯，骨肉皮膚，能知其情，以為診法也。
故飲食飽甚，汗出於胃。
驚而奪精，汗出於心。
持重遠行，汗出於腎。
疾走恐懼，汗出於肝。
搖體勞苦，汗出於脾。
故春秋冬夏，四時陰陽，生病起於過用，此為常也。

食氣入胃，散精於肝，淫氣於筋。
食氣入胃，濁氣歸心，淫精於脈。
脈氣流經，經氣歸於肺，肺朝百脈，輸精於皮毛。毛脈合精，行氣於府。府精神明，留於四藏，氣歸於權衡。權衡以平，氣口成寸，以決死生。
飲入於胃，遊溢精氣，上輸於脾。脾氣散精，上歸於肺，通調水道，下輸膀胱。水精四布，五經並行，合於四時五藏陰陽，揆度以為常也。

太陽藏獨至，厥喘虛氣逆，是陰不足陽有餘也，表裏當俱寫，取之下俞。
陽明藏獨至，是陽氣重并也，當寫陽補陰，取之下俞。
少陽藏獨至，是厥氣也，蹻前卒大，取之下俞。
少陽獨至者，一陽之過也。
太陰藏搏者，用心省真，五脈氣少，胃氣不平，三陰也，宜治其下俞，補陽寫陰。
一陽獨嘯，少陽厥也，陽并於上，四脈爭張，氣歸於腎，宜治其經絡，寫陽補陰。
一陰至，厥陰之治也，真虛騨心，厥氣留薄，發為白汗，調食和藥，治在下俞。

帝曰︰太陽藏何象。

歧伯曰︰象三陽而浮也。

帝曰︰少陽藏何象。

歧伯曰︰象一陽也，一陽藏者，滑而不實也。

帝曰︰陽明藏何象。

歧伯曰︰象大浮也，太陰藏搏，言伏鼓也。二陰搏至，腎沈不浮也。



## 藏氣法時論二十二

黃帝問曰︰合人形以法四時五行而治，何如而從，何如而逆，得失之意，願聞其事。

歧伯對曰︰五行者，金木水火土也，更貴更賤，以知死生，以決成敗，而定五藏之氣，間甚之時，死生之期也。

帝曰︰願卒聞之。

歧伯曰︰肝主春，足厥陰少陽主治，其日甲乙，肝苦急，急食甘以緩之。
心主夏，手少陰太陽主治，其日丙丁，心苦緩，急食酸以收之。
脾主長夏，足太陰陽明主治，其日戊己，脾苦濕，急食苦以燥之。
肺主秋，手太陰陽明主治，其日庚辛，肺苦氣上逆，急食苦以泄之。
腎主冬，足少陰太陽主治，其日壬癸，腎苦燥，急食辛以潤之，開腠理，致津液，通氣也。

病在肝，愈於夏，夏不愈，甚於秋，秋不死，持於冬，起於春，禁當風。
肝病者，愈在丙丁，丙丁不愈，加於庚辛，庚辛不死，持於壬癸，起於甲乙。
肝病者，平旦慧，下晡甚，夜半靜。肝欲散，急食辛以散之，用辛補之，酸寫之。

病在心，愈在長夏，長夏不愈，甚於冬，冬不死，持於春，起於夏，禁溫食熱衣。
心病者，愈在戊己，戊己不愈，加於壬癸，壬癸不死，持於甲乙，起於丙丁。
心病者，日中慧，夜半甚，平旦靜。心欲耎，急食鹹以耎之，用鹹補之，甘寫之。

病在脾，愈在秋，秋不愈，甚於春，春不死，持於夏，起於長夏，禁溫食飽食濕地濡衣。
脾病者，愈在庚辛，庚辛不愈，加於甲乙，甲乙不死，持於丙丁，起於戊己。
脾病者，日昳慧，日出甚，下晡靜。脾欲緩，急食甘以緩之，用苦寫之，甘補之。

病在肺，愈在冬，冬不愈，甚於夏，夏不死，持於長夏，起於秋，禁寒飲食寒衣。
肺病者，愈在壬癸，壬癸不愈，加於丙丁，丙丁不死，持於戊己，起於庚辛。
肺病者，下晡慧，日中甚，夜半靜。肺欲收，急食酸以收之，用酸補之，辛寫之。

病在腎，愈在春，春不愈，甚於長夏，長夏不死，持於秋，起於冬，禁犯焠薮熱食溫炙衣。
腎病者，愈在甲乙，甲乙不愈，甚於戊己，戊己不死，持於庚辛，起於壬癸。
腎病者，夜半慧，四季甚，下晡靜。腎欲堅，急食苦以堅之，用苦補之，鹹寫之。

夫邪氣之客於身也，以勝相加，至其所生而愈，至其所不勝而甚，至於所生而持，自得其位而起。必先定五藏之脈，乃可言間甚之時，死生之期也。

肝病者，兩恢下痛引少腹，令人善怒，虛則目煉煉無所見，耳無所聞，善恐，如人將捕之，取其經，厥陰與少陽；氣逆，則頭痛耳聾不聰頰腫，取血者。

心病者，胸中痛，恢支滿，恢下痛，膺背肩甲間痛，兩臂內痛，虛則胸腹大，恢下與腰相引而痛，取其經，少陰太陽，舌下血者。其變病，刺鹸中血者。

脾病者，身重，善肌肉痿，足不收，行善瘈，腳下痛，虛則腹滿，腸鳴飧泄，食不化，取其經，太陰陽明少陰血者。

肺病者，喘欬逆氣，肩背痛，汗出尻陰股膝髀鴎胻足皆痛，虛則少氣不能報息，耳聾嗌乾，取其經，太陰足太陽之外厥陰內血者。

腎病者，腹大脛腫，喘欬身重，寢汗出憎風，虛則胸中痛，大腹小腹痛，清厥意不樂，取其經，少陰太陽血者。

肝色青，宜食甘，粳米牛肉棗葵皆甘。
心色赤，宜食酸，小豆犬肉李韭皆酸。
肺色白，宜食苦，麥羊肉杏薤皆苦。
脾色黃，宜食鹹，大豆豕肉栗藿皆鹹。
腎色黑，宜食辛，黃黍雞肉桃蔥皆辛。
辛散，酸收，甘緩，苦堅，鹹耎。
毒藥攻邪，五穀為養，五果為助，五畜為益，五菜為充，氣味合而服之，以補精益氣。
此五者，有辛酸甘苦鹹，各有所利，或散或收，或緩或急，或堅或耎，四時五藏，病隨五味所宜也。



## 宣明五氣篇二十三

五味所入；酸入肝，辛入肺，苦入心，鹹入腎，甘入脾，是謂五入。

五氣所病︰心為噫，肺為欬，肝為語，脾為吞，腎為欠為嚏，胃為氣逆為噦為恐，大腸小腸為泄，下焦溢為水，膀胱不利為癃，不約為遺溺，膽為怒，是謂五病。

五精所并︰精氣并於心則喜，并於肺則悲，并於肝則憂，并於脾則畏，并於腎則恐，是謂五并，虛而相并者也。

五藏所惡︰心惡熱，肺惡寒，肝惡風，脾惡濕，腎惡燥，是謂五惡。

五藏化液︰心為汗，肺為涕，肝為淚，脾為涎，腎為唾，是謂五液。

五味所禁︰辛走氣，氣病無多食辛；鹹走血，血病無多食鹹；苦走骨，骨病無多食苦；甘走肉，肉病無多食甘；酸走筋，筋病無多食酸；是謂五禁，無令多食。

五病所發︰陰病發於骨，陽病發於血，陰病發於肉，陽病發於冬，陰病發於夏，是謂五發。

五邪所亂︰邪入於陽則狂，邪入於陰則痺，搏陽則為巔疾，搏陰則為瘖，陽入之陰則靜，陰出之陽則怒，是謂五亂。

五邪所見︰春得秋脈，夏得冬脈，長夏得春脈，秋得夏脈，冬得長夏脈，名曰陰出之陽，病善怒不治，是謂五邪，皆同命，死不治。

五藏所藏︰心藏神，肺藏魄，肝藏魂，脾藏意，腎藏志，是謂五藏所藏。

五藏所主︰心主脈，肺主皮，肝主筋，脾主肉，腎主骨，是謂五主。

五勞所傷︰久視傷血，久臥傷氣，久坐傷肉，久立傷骨，久行傷筋，是謂五勞所傷。

五脈應象︰肝脈弦，心脈鉤，脾脈代，肺脈毛，腎脈石，是謂五藏之脈。

## 血氣形志篇二十四

夫人之常數，太陽常多血少氣，少陽常少血多氣，陽明常多氣多血，少陰常少血多氣，厥陰常多血少氣，太陰常多氣少血，此天之常數。
足太陽與少陰為表裏，少陽與厥陰為表裏，陽明與太陰為表裏，是為足陰陽也。
手太陽與少陰為表裏，少陽與心主為表裏，陽明與太陰為表裏，是為手之陰陽也。
今知手足陰陽所苦，凡治病必先去其血，乃去其所苦，伺之所欲，然後寫有餘，補不足。

欲知背俞，先度其兩乳間，中折之，更以他草度去半已，即以兩隅相拄也，乃舉以度其背，令其一隅居上，齊脊大椎，兩隅在下，當其下隅者，肺之俞也。復下一度，心之俞也。復下一度，左角肝之俞也，右角脾之俞也。復下一度，腎之俞也。是謂五藏之俞，灸刺之度也。

形樂志苦，病生於脈，治之以灸刺。
形樂志樂，病生於肉，治之以鍼石。
形苦志樂，病生於筋，治之以熨引。
形苦志苦，病生於咽嗌，治之以百藥。
形數驚恐，經絡不通，病生於不仁，治之以按摩醪藥。是謂五形志也。

刺陽明出血氣，刺太陽出血惡氣，刺少陽出氣惡血，刺太陰出氣惡血，刺少陰出氣惡血，刺厥陰出血惡氣也。



## [第八卷](https://zh.wikisource.org/wiki/黃帝內經/素問第八卷)

## 寶命全形論二十五

黃帝問曰︰天覆地載，萬物悉備，莫貴於人，人以天地之氣生，四時之法成，君王眾庶，盡欲全形，形之疾病，莫知其情，留淫日深，著於骨髓，心私慮之。余欲鍼除其疾病，為之奈何。

歧伯對曰︰夫鹽之味鹹者，其氣令器津泄；
弦絕者，其音嘶敗；
木敷者，其葉發；
病深者，其聲噦。
人有此三者，是謂壞府，毒藥無治，短鍼無取，此皆絕皮傷肉，血氣爭黑。

帝曰︰余念其痛，心為之亂惑，反甚，其病，不可更代，百姓聞之，以為殘賊，為之奈何。

歧伯曰︰夫人生於地，懸命於天，天地合氣，命之曰人。
人能應四時者，天地為之父母；
知萬物者，謂之天子。
天有陰陽，人有十二節；
天有寒暑，人有虛實。
能經天地陰陽之化者，不失四時；
知十二節之理者，聖智不能欺也；
能存八動之變，五勝更立；
能達虛實之數者，獨出獨入，呿吟至微，秋毫在目。

帝曰︰人生有形，不離陰陽，天地合氣，別為九野，分為四時，月有小大，日有短長，萬物並至，不可勝量，虛實呿吟，敢問其方。

歧伯曰︰木得金而伐，火得水而滅，土得木而達，金得火而缺，水得土而絕，萬物盡然，不可勝竭。
故鍼有懸布天下者五，黔首共餘食，莫知之也。
一曰治神，二曰知養身，三曰知毒藥為真，四曰制砭石小大，五曰知府藏血氣之診。
五法俱立，各有所先。今末世之刺也，虛者實之，滿者泄之，此皆眾工所共知也。
若夫法天則地，隨應而動，和之者若響，隨之者若影，道無鬼神，獨來獨往。

帝曰︰願聞其道。

歧伯曰︰凡刺之真，必先治神，五藏已定，九候已備，後乃存鍼，眾脈不見，眾凶弗聞，外內相得，無以形先，可玩往來，乃施於人。人有虛實，五虛勿近，五實勿遠，至其當發，間不容篭。手動若務，鍼耀而勻，靜意視義，觀適之變，是謂冥冥，莫知其形，見其烏烏，見其稷稷，從見其飛，不知其誰伏如橫弩，起如發機。

帝曰︰何如而虛，何如而實。

歧伯曰︰刺虛者須其實，刺實者須其虛，經氣已至，慎守勿失，深淺在志，遠近若一，如臨深淵，手如握虎，神無營於眾物。

## 八正神明論二十六

黃帝問曰︰用鍼之服，必有法則焉，今何法何則。

歧伯對曰︰法天則地，合以天光。

帝曰︰願卒聞之。

歧伯曰︰凡刺之法，必候日月星辰四時八正之氣，氣定，乃刺之。
是故天溫日，則人血淖液，而衛氣浮，故血易寫，氣易行；
天寒日陰，則人血凝泣，而衛氣沈。
月始生，則血氣始精，衛氣始行；
月郭滿，則血氣實，肌肉堅；
月郭空，則肌肉減，經絡虛，衛氣去，形獨居。
是以因天時而調血氣也。是以天寒無刺，天溫無疑。月生無寫，月滿無補，月郭空無治，是謂得時而調之。因天之序，盛虛之時，移光定位，正立而待之。
故日月生而寫，是謂藏虛；月滿而補，血氣揚溢，絡有留血，命曰重實；
月郭空而治，是謂亂經。陰陽相錯，真邪不別，沈以留止，外虛內亂，淫邪乃起。

帝曰︰星辰八正何候。

歧伯曰︰星辰者，所以制日月之行也。
八正者，所以候八風之虛邪，以時至者也。
四時者，所以分春秋冬夏之氣所在，以時調之也，八正之虛邪，而避之勿犯也。
以身之虛，而逢天之虛，兩虛相感，其氣至骨，入則傷五藏，工候救之，弗能傷也，故曰︰天忌不可不知也。

帝曰︰善。其法星辰者，余聞之矣，願聞法往古者。

歧伯曰︰法往古者，先知鍼經也。驗於來今者，先知日之寒溫，月之虛盛，以候氣之浮沈，而調之於身，觀其立有驗也。觀其冥冥者，言形氣榮衛之不形於外，而工獨知之，以日之寒溫，月之虛盛，四時氣之浮沈，參伍相合而調之，工常先見之，然而不形於外，故曰觀於冥冥焉。通於無窮者，可以傳於後世也，是故工之所以異也，然而不形見於外，故俱不能見也。視之無形，嘗之無味，故謂冥冥，若神髣蝋。虛邪者，八正之虛邪氣也。正邪者，身形若用力，汗出，腠理開，逢虛風，其中人也微，故莫知其情，莫見其形。
上工救其萌牙，必先見三部九候之氣，盡調不敗而救之，故曰上工。
下工救其已成，救其已敗。救其已成者，言不知三部九候之相失，因病而敗之也，知其所在者，知診三部九候之病脈處而治之，故曰守其門戶焉，莫知其情而見邪形也。

帝曰︰余聞補寫，未得其意。

歧伯曰︰寫必用方，方者，以氣方盛也，以月方滿也，以日方溫也，以身方定也，以息方吸而內鍼，乃復候其方吸而轉鍼，乃復候其方呼而徐引鍼，故曰寫必用方，其氣乃行焉。補必用員，員者，行也，行者，移也，刺必中其榮，復以吸排鍼也。故員與方，非鍼也。故養神者，必知形之肥瘦，榮衛血氣之盛衰。血氣者，人之神，不可不謹養。

帝曰︰妙乎哉論也。合人形於陰陽四時，虛實之應，冥冥之期，其非夫子孰能通之。然夫子數言形與神，何謂形，何謂神，願卒聞之。

歧伯曰︰請言形，形乎形，目冥冥，問其所病，索之於經，慧然在前，按之不得，不知其情，故曰形。

帝曰︰何謂神。

歧伯曰︰請言神，神乎神，耳不聞，目明心開，而志先，慧然獨悟，口弗能言，俱視獨見，適若昏，昭然獨明，若風吹雲，故曰神。
三部九候為之原，九鍼之論，不必存也。

## 離合真邪論二十七

黃帝問曰︰余聞九鍼九篇，夫子乃因而九之，九九八十一篇，余盡通其意矣。經言氣之盛衰，左右傾移，以上調下，以左調右，有餘不足，補寫於榮俞，余知之矣。此皆榮衛之傾移，虛實之所生，非邪氣從外入於經也。余願聞邪氣之在經也，其病人何如，取之奈何。

歧伯對曰︰夫聖人之起度數，必應於天地，故天有宿度，地有經水，人有經脈。
天地溫和，則經水安靜；
天寒地凍，則經水凝泣；
天暑地熱，則經水沸溢；
卒風暴起，則經水波涌而隴起。
夫邪之入於脈也，寒則血凝泣，暑則氣淖澤，虛邪因而入客，亦如經水之得風也，經之動脈，其至也亦時隴起，其行於脈中循循然，其至寸口中手也，時大時小，大則邪至，小則平，其行無常處，在陰與陽，不可為度，從而察之，三部九候，卒然逢之，早遏其路，吸則內鍼，無令氣忤，靜以久留，無令邪布，吸則轉鍼，以得氣為故，候呼引鍼，呼盡乃去，大氣皆出，故命曰寫。

帝曰︰不足者補之，奈何。

歧伯曰︰必先捫而循之，切而散之，推而按之，彈而怒之，抓而下之，通而取之，外引其門，以閉其神，呼盡內鍼，靜以久留，以氣至為故，如待所貴，不知日暮，其氣以至，適而自護，候吸引鍼，氣不得出，各在其處，推闔其門，令神氣存，大氣留止，故命曰補。

帝曰︰候氣奈何。

歧伯曰︰夫邪去絡入於經也，舍於血脈之中，其寒溫未相得，如涌波之起也，時來時去，故不常在。
故曰︰方其來也，必按而止之，止而取之，無逢其衝而寫之。
真氣者，經氣也，經氣太虛，
故曰︰其來不可逢，此之謂也。
故曰︰候邪不審，大氣已過，寫之則真氣脫，脫則不復，邪氣復至，而病益蓄，
故曰︰其往不可追，此之謂也。
不可挂以髮者，待邪之至時而發鍼寫矣，若先若後者，血氣已盡，其病不可下，
故曰︰知其可取如發機，不知其取如扣椎，
故曰︰知機道者不可挂以髮，不知機者扣之不發，此之謂也。

帝曰︰補寫奈何。

歧伯曰︰此攻邪也，疾出以去盛血，而復其真氣，此邪新客，溶溶未有定處也，推之則前，引之則止，逆而刺之，溫血也。刺出其血，其病立已。

帝曰︰善。然真邪以合，波隴不起，候之奈何。

歧伯曰︰審捫循三部九候之盛虛而調之，察其左右上下相失及相減者，審其病藏以期之。不知三部者，陰陽不別，天地不分，地以候地，天以候天，人以候人，調之中府，以定三部，故曰︰刺不知三部九候病脈之處，雖有大過且至，工不能禁也。誅罰無過，命曰︰大惑，反亂大經，真不可復，用實為虛，以邪為真，用鍼無義，反為氣賊，奪人正氣，以從為逆，榮衛散亂，真氣已失，邪獨內著，絕人長命，予人夭殃，不知三部九候，故不能久長。因不知合之四時五行，因加相勝，釋邪攻正，絕人長命。邪之新客來也，未有定處，推之則前，引之則止，逢而瀉之，其病立已。

## 通評虛實論二十八

黃帝問曰︰何謂虛實。

歧伯對曰︰邪氣盛則實，精氣奪則虛。

帝曰︰虛實何如。

歧伯曰︰氣虛者肺虛也，氣逆者足寒也，非其時則生，當其時則死。餘藏皆如此。

帝曰︰何謂重實。

歧伯曰︰所謂重實者，言大熱病，氣熱脈滿，是謂重實。

帝曰︰經絡俱實何如，何以治之。

歧伯曰︰經絡皆實，是寸脈急而尺緩也，皆當治之，

故曰︰滑則從，濇則逆也。夫虛實者，皆從其物類始，故五藏骨肉滑利，可以長久也。

帝曰︰絡氣不足，經氣有餘，何如。

歧伯曰︰絡氣不足，經氣有餘者，脈口熱而尺寒也，秋冬為逆，春夏為從，治主病者。

帝曰︰經虛絡滿何如。

歧伯曰︰經虛絡滿者，尺熱滿，脈口寒濇也，此春夏死秋冬生也。

帝曰︰治此者奈何。

歧伯曰︰絡滿經虛，灸陰刺陽；經滿絡虛，刺陰灸陽。

帝曰︰何謂重虛。

歧伯曰︰脈氣上虛尺虛，是謂重虛。

帝曰︰何以治之。

歧伯曰︰所謂氣虛者，言無常也。尺虛者，行步恇然。脈虛者，不象陰也。如此者，滑則生，濇則死也。

帝曰︰寒氣暴上，脈滿而實何如。

歧伯曰︰實而滑則生，實而逆則死。

帝曰︰脈實滿，手足寒，頭熱，何如。

歧伯曰︰春秋則生，冬夏則死。脈浮而濇，濇而身有熱者死。

帝曰︰其形盡滿何如。

歧伯曰︰其形盡滿者，脈急大堅，尺濇而不應也，如是者，故從則生，逆則死。

帝曰︰何謂從則生，逆則死。

歧伯曰︰所謂從者，手足溫也。所謂逆者，手足寒也。

帝曰︰乳子而病熱，脈懸小者何如。

歧伯曰︰手足溫則生，寒則死。

帝曰︰乳子中風熱，喘鳴肩息者，脈何如。

歧伯曰︰喘鳴肩息者，脈實大也，緩則生，急則死。

帝曰︰腸澼便血何如。

歧伯曰︰身熱則死，寒則生。

帝曰︰腸澼下白沫何如。

歧伯曰︰脈沈則生，脈浮則死。

帝曰︰腸澼下膿血何如。

歧伯曰︰脈懸絕則死，滑大則生。

帝曰︰腸澼之屬，身不熱，脈不懸絕何如。

歧伯曰︰滑大者曰生，懸濇者曰死，以藏期之。

帝曰︰癲疾何如。

歧伯曰︰脈搏大滑，久自已；脈小堅急，死不治。

帝曰︰癲疾之脈，虛實何如。

歧伯曰︰虛則可治，實則死。

帝曰︰消癉虛實何如。

歧伯曰︰脈實大，病久可治；脈懸小堅，病久不可治。

帝曰︰形度骨度脈度筋度，何以知其度也。

帝曰︰春亟治經絡，夏亟治經俞，秋亟治六府，冬則閉塞。閉塞者，用藥而少鍼石也。所謂少鍼石者，非癰疽之謂也，癰疽不得頃時回。癰不知所，按之不應手，乍來乍已，刺手太陰傍三痏與纓脈各二。掖癰大熱，刺足少陽五，刺而熱不止，刺手心主三，刺手太陰經絡者，大骨之會各三。暴癰筋緛，隨分而痛，魄汗不盡，胞氣不足，治在經俞，腹暴滿，按之不下，取手太陽經絡者，胃之募也，少陰俞去脊椎三寸傍五，用員利鍼。霍亂，刺俞傍五，足陽明及上傍三。刺癇驚脈五，鍼手太陰各五，刺經太陽五，刺手少陰經絡傍者一，足陽明一，上踝五寸刺三鍼。

凡治消癉仆擊，偏枯痿厥，氣滿發逆，肥貴人，則高梁之疾也。隔塞閉絕，上下不通，則暴憂之病也。暴厥而聾，偏塞閉不通，內氣暴薄也。不從內外中風之病，故瘦留著也。蹠跛，寒風濕之病也。

黃帝曰︰黃疸暴痛，癲疾厥狂，久逆之所生也。五藏不平，六府閉塞之所生也。頭痛耳鳴，九竅不利，腸胃之所生也。

## 太陰陽明論二十九

黃帝問曰︰太陰陽明為表裏，脾胃脈也，生病而異者何也。

歧伯對曰︰陰陽異位，更虛更實，更逆更從，或從內，或從外，所從不同，故病異名也。

帝曰︰願聞其異狀也。

歧伯曰︰陽者，天氣也，主外，陰者，地氣也，主內。
故陽道實，陰道虛。
故犯賊風虛邪者，陽受之；
食飲不節起居不時者，陰受之。
陽受之，則入六府，陰受之，則入五藏。
入六府，則身熱不時臥，上為喘呼；
入五藏則潅滿閉塞，下為飧泄，久為腸澼。
故喉主天氣，咽主地氣。
故陽受風氣，陰受濕氣。
故陰氣從足上行至頭，而下行循臂至指端；
陽氣從手上行至頭，而下行至足。
故曰︰陽病者，上行極而下，陰病者，下行極而上。
故傷於風者，上先受之；傷於濕者，下先受之。

帝曰︰脾病而四支不用，何也。

歧伯曰︰四支皆稟氣於胃，而不得至經，必因於脾，乃得稟也。今脾病不能為胃行其津液，四支不得稟水穀氣，氣日以衰，脈道不利，筋骨肌肉，皆無氣以生，故不用焉。

帝曰︰脾不主時，何也。

歧伯曰︰脾者土也，治中央，常以四時長四藏，各十八日寄治，不得獨主於時也。脾藏者，常著胃土之精也，土者，生萬物而法天地，故上下至頭足，不得主時也。

帝曰︰脾與胃以膜相連耳，而能為之行其津液，何也。

歧伯曰︰足太陰者三陰也，其脈貫胃屬脾絡嗌，故太陰為之行氣於三陰。
陽明者，表也，五藏六府之海也，亦為之行氣於三陽。
藏府各因其經而受氣於陽明，故為胃行其津液。
四支不得稟水穀氣，日以益衰，陰道不利，筋骨肌肉無氣以生，故不用焉。

## 陽明脈解三十

黃帝問曰︰足陽明之脈病，惡人與火，聞木音則惕然而驚，鐘鼓不為動，聞木音而驚，何也，願聞其故。

歧伯對曰︰陽明者胃脈也，胃者，土也，故聞木音而驚者，土惡木也。

帝曰︰善。其惡火，何也。

歧伯曰︰陽明主肉，其脈血氣盛，邪客之則熱，熱甚則惡火。

帝曰︰其惡人何也。

歧伯曰︰陽明厥則喘而惋，惋則惡人。

帝曰︰或喘而死者，或喘而生者，何也。

歧伯曰︰厥逆連藏則死，連經則生。

帝曰︰善。病甚則棄衣而走，登高而歌，或至不食數日，踰垣上屋，所上之處，皆非其素所能也，病反能者何也。

歧伯曰︰四支者，諸陽之本也，陽盛則四支實，實則能登高也。

帝曰︰其棄衣而走者，何也。

歧伯曰︰熱盛於身，故棄衣欲走也。

帝曰︰其妄言罵詈不避親疏而歌者，何也。

歧伯曰︰陽盛則使人妄言罵詈不避親疏，而不欲食，不欲食，故妄走也。



## [第九卷](https://zh.wikisource.org/wiki/黃帝內經/素問第九卷)

## 熱論三十一

黃帝問曰︰今夫熱病者，皆傷寒之類也，或愈或死，其死皆以六七日之間，其愈皆以十日以上者，何也。不知其解，願聞其故。

歧伯對曰︰巨陽者，諸陽之屬也，其脈連於風府，故為諸陽主氣也。人之傷於寒也，則為病熱，熱雖甚不死，其兩感於寒而病者，必不免於死。

帝曰︰願聞其狀。

歧伯曰︰傷寒一日，巨陽受之，故頭項痛腰脊強。
二日陽明受之，陽明主肉，其脈俠鼻絡於目，故身熱目痛而鼻乾，不得臥也。
三日，少陽受之，少陽主膽，其脈循恢絡於耳，故胸恢痛而耳聾。三陽經絡皆受其病，而未入於藏者，故可汗而已。
四日，太陰受之，太陰脈布胃中絡於嗌，故腹滿而嗌乾。
五日，少陰受之，少陰脈貫腎絡於肺，繫舌本，故口燥舌乾而渴。
六日，厥陰受之，厥陰脈循陰器而絡於肝，故煩滿而囊縮。三陰三陽，五藏六府，皆受病，榮衛不行，五藏不通，則死矣。

其不兩感於寒者，七日巨陽病衰，頭痛少愈；
八日，陽明病衰，身熱少愈；
九日，少陽病衰，耳聾微聞；
十日，太陰病衰，腹減如故，則思飲食；
十一日，少陰病衰，渴止不滿，舌乾已而嚏；
十二日，厥陰病衰，囊縱少腹微下，大氣皆去，病日已矣。

帝曰︰治之奈何。

歧伯曰︰治之各通其藏脈，病日衰已矣。
其未滿三日者，可汗而已；
其滿三日者，可泄而已。

帝曰︰熱病已愈，時有所遺者，何也。

歧伯曰︰諸遺者，熱甚而強食之，故有所遺也。若此者，皆病已衰，而熱有所藏，因其穀氣相薄，兩熱相合，故有所遺也。

帝曰︰善。治遺奈何。

歧伯曰︰視其虛實，調其逆從，可使必已矣。

帝曰︰病熱當何禁之。

歧伯曰︰病熱少愈，食肉則復，多食則遺，此其禁也。

帝曰︰其病兩感於寒者，其脈應與其病形何如。

歧伯曰︰兩感於寒者，病一日，則巨陽與少陰俱病，則頭痛口乾而煩滿；
二日，則陽明與太陰俱病，則腹滿身熱，不欲食譫言；
三日，則少陽與厥陰俱病，則耳聾囊縮而厥，水漿不入，不知人，六日死。

帝曰︰五藏已傷，六府不通，榮衛不行，如是之後，三日乃死，何也。

歧伯曰︰陽明者，十二經脈之長也，其血氣盛，故不知人，三日其氣乃盡，故死矣。凡病傷寒而成溫者，先夏至日者為病溫，後夏至日者為病暑，暑當與汗皆出，勿止。

## 刺熱論三十二

肝熱病者，小便先黃，腹痛多臥身熱，熱爭，則狂言及驚，恢滿痛，手足躁，不得安臥，庚辛甚，甲乙大汗，氣逆則庚辛死，刺足厥陰少陽，其逆則頭痛員員，脈引衝頭也。

心熱病者，先不樂，數日乃熱，熱爭則卒心痛，煩悶善嘔，頭痛面赤無汗，壬癸甚，丙丁大汗，氣逆則壬癸死，刺手少陰太陽。

脾熱病者，先頭重頰痛，煩心顏青，欲嘔身熱，熱爭則腰痛不可用俛仰，腹滿泄，兩頷痛，甲乙甚，戊己大汗，氣逆則甲乙死，刺足太陰陽明。

肺熱病者，先淅然厥，起毫毛，惡風寒，舌上黃，身熱。熱爭則喘欬，痛走胸膺背，不得大息，頭痛不堪，汗出而寒，丙丁甚，庚辛大汗，氣逆則丙丁死，刺手太陰陽明，出血如大豆，立已。

腎熱病者，先腰痛鴬痠，苦渴數飲，身熱，熱爭，則項痛而強，鴬寒且痠，足下熱，不欲言，其逆，則項痛員員澹澹然，戊己甚，壬癸大汗，氣逆則戊己死，刺足少陰太陽，諸汗者，至其所勝日，汗出也。

肝熱病者，左頰先赤，心熱病者，顏先赤，脾熱病者，鼻先赤，肺熱病者，右頰先赤，腎熱病者，頤先赤，病雖未發，見赤色者刺之，名曰治未病。
熱病從部所起者，至期而已；其刺之反者，三周而已；重逆則死。諸當汗者，至其所勝日，汗大出也。諸治熱病，以飲之寒水，乃刺之，必寒衣之，居止寒處，身寒而止也。

熱病先胸恢痛，手足躁，刺足少陽，補足太陰，病甚者，為五十九刺。
熱病始手臂痛者，刺手陽明太陰而汗出止。
熱病始於頭首者，刺項太陽而汗出止。
熱病始於足脛者，刺足陽明而汗出止。
熱病先身重骨痛，耳聾好瞑，刺足少陰，病甚，為五十九刺。
熱病先眩冒而熱，胸恢滿，刺足少陰少陽。太陽之脈，色榮顴骨，熱病也，榮未交，曰今且得汗，待時而已。與厥陰脈爭見者，死期不過三日。
其熱病內連腎，少陽之脈色也。少陽之脈，色榮頰前，熱病也，榮未交，曰今且得汗，待時而已，與少陰脈爭見者，死期不過三日。

熱病氣穴，三椎下間主胸中熱，四椎下間主鬲中熱，五椎下間主肝熱，六椎下間主脾熱，七椎下間主腎熱，榮在焔也。項上三椎陷者中也。頰下逆顴為大瘕，下牙車為腹滿，顴後為恢痛，頰上者，膈上也。

## 評熱病論三十三

黃帝問曰︰有病溫者，汗出輒復熱而脈躁疾，不為汗衰，狂言不能食，病名為何。

歧伯對曰︰病名陰陽交，交者死也。

帝曰︰願聞其說。

歧伯曰︰人所以汗出者，皆生於穀，穀生於精，今邪氣交爭於骨肉而得汗者，是邪卻而精勝也，精勝，則當能食而不復熱。復熱者邪氣也，汗者精氣也，今汗出而輒復熱者，是邪勝也，不能食者，精無俾也，病而留者，其壽可立而頃也。
且夫熱論曰︰汗出而脈尚躁盛者死。今脈不與汗相應，此不勝其病也，其死明矣，狂言者是失志，失志者死。今見三死，不見一生，雖愈必死也。

帝曰︰有病身熱汗出煩滿，煩滿不為汗解，此為何病。

歧伯曰︰汗出而身熱者，風也，汗出而煩滿不解者，厥也，病名曰風厥。

帝曰︰願卒聞之。

歧伯曰︰巨陽主氣，故先受邪，少陰與其為表裏也，得熱則上從之，從之則厥也。

帝曰︰治之奈何。

歧伯曰︰表裏刺之，飲之服湯。

帝曰︰勞風為病何如。

歧伯曰︰勞風法在肺下，其為病也，使人強上冥視，唾出若涕，惡風而振寒，此為勞風之病。

帝曰︰治之奈何。

歧伯曰︰以救俛仰。巨陽引精者三日，中年者五日，不精者七日，欬出青黃涕，其狀如膿，大如彈丸，從口中若鼻中出，不出則傷肺，傷肺則死也。

帝曰︰有病腎風者，面胕痝然，壅害於言，可刺不。

歧伯曰︰虛不當刺，不當刺而刺，後五日其氣必至。

帝曰︰其至何如。

歧伯曰︰至必少氣時熱，時熱從胸背上至頭，汗出，手熱，口乾苦渴，小便黃，目下腫，腹中鳴，身重難以行，月事不來，煩而不能食，不能正偃，正偃則欬，病名曰風水，論在刺法中。

帝曰︰願聞其說。

歧伯曰︰邪之所湊，其氣必虛，陰虛者，陽必湊之，故少氣時熱而汗出也。小便黃者，少腹中有熱也。不能正偃者，胃中不和也。正偃則欬甚，上迫肺也。諸有水氣者，微腫先見於目下也。

帝曰︰何以言。

歧伯曰︰水者陰也，目下亦陰也，腹者至陰之所居，故水在腹者，必使目下腫也。真氣上逆，故口苦舌乾，臥不得正偃，正偃則欬出清水也。諸水病者，故不得臥，臥則驚，驚則欬甚也。腹中鳴者，病本於胃也。薄脾則煩不能食，食不下者，胃脘隔也。身重難以行者，胃脈在足也。月事不來者，胞脈閉也，胞脈者屬心而絡於胞中，今氣上迫肺，心氣不得下通，故月事不來也。

帝曰︰善。

## 逆調論三十四

黃帝問曰︰人身非常溫也，非常熱也，為之熱而煩滿者何也。

歧伯對曰︰陰氣少而陽氣勝，故熱而煩滿也。

帝曰︰人身非衣寒也，中非有寒氣也，寒從中生者何。

歧伯曰︰是人多痺氣也，陽氣少，陰氣多，故身寒如從水中出。

帝曰︰人有四支熱，逢風寒，如炙如火者，何也。

歧伯曰︰是人者，陰氣虛，陽氣盛，四支者陽也，兩陽相得而陰氣虛少，少水不能滅盛火，而陽獨治，獨治者不能生長也。獨勝而止耳，逢風而如灸如火者，是人當肉爍也。

帝曰︰人有身寒，湯火不能熱，厚衣不能溫，然不凍慄，是為何病。

歧伯曰︰是人者，素腎氣勝，以水為事，太陽氣衰，腎脂枯不長，一水不能勝兩火，腎者水也，而生於骨，腎不生，則髓不能滿，故寒甚至骨也。所以不能凍慄者，肝一陽也，心二陽也，腎孤藏也，一水不能勝二火，故不能凍慄，病名曰骨痺，是人當攣節也。

帝曰︰人之肉苛者，雖近衣絮，猶尚苛也，是謂何疾。

歧伯曰︰榮氣虛，衛氣實也，榮氣虛則不仁，衛氣虛則不用，榮衛俱虛，則不仁且不用，肉如故也，人身與志不相有，曰︰死。

帝曰︰人有逆氣不得臥而息有音者，有不得臥而息無音者，有起居如故而息有音者，有得臥行而喘者，有不得臥不能行而喘者，有不得臥臥而喘者，皆何藏使然，願聞其故。

歧伯曰︰不得臥而息有音者，是陽明之逆也，足三陽者下行，今逆而上行，故息有音也。陽明者，胃脈也，胃者六府之海，其氣亦下行，陽明逆不得從其道，故不得臥也。下經曰︰胃不和則臥不安。此之謂也。夫起居如故而息有音者，此肺之絡脈逆也。絡脈不得隨經上下，故留經而不行，絡脈之病人也微，故起居如故而息有音也。夫不得臥臥則喘者，是水氣之客也，夫水者循津液而流也，腎者水藏，主津液，主臥與喘也。

帝曰︰善。



## [第十卷](https://zh.wikisource.org/wiki/黃帝內經/素問第十卷)

## 瘧論三十五

黃帝問曰︰夫痎瘧皆生於風，其蓄作有時者，何也。

歧伯對曰︰瘧之始發也，先起於毫毛，伸欠乃作，寒慄鼓頷，腰脊俱痛，寒去則內外皆熱，頭痛如破，渴欲冷飲。

帝曰︰何氣使然，願聞其道。

歧伯曰︰陰陽上下交爭，虛實更作，陰陽相移也。陽并於陰，則陰實而陽虛，陽明虛，則寒慄鼓頷也；
巨陽虛，則腰背頭項痛；
三陽俱虛，則陰氣勝，陰氣勝，則骨寒而痛；
寒生於內，故中外皆寒；陽盛則外熱；陰虛則內熱，外內皆熱，則喘而渴；故欲冷飲也。
此皆得之夏傷於暑，熱氣盛，藏於皮膚之內，腸胃之外，此榮氣之所舍也。
此令人汗空疏，腠理開，因得秋氣，汗出遇風，及得之以浴，水氣舍於皮膚之內，與衛氣并居。
衛氣者，晝日行於陽，夜行於陰，此氣得陽而外出，得陰而內薄，內外相薄，是以日作。

帝曰︰其間日而作者何也。

歧伯曰︰其氣之舍深，內薄於陰，陽氣獨發，陰邪內著，陰與陽爭不得出，是以間日而作也。

帝曰︰善。其作日晏與其日早者，何氣使然。

歧伯曰︰邪氣客於風府，循膂而下，衛氣一日一夜大會於風府，其明日日下一節，故其作也晏，此先客於脊背也，每至於風府則腠理開，腠理開則邪氣入，邪氣入則病作，以此日作稍益晏也。其出於風府，日下一節，二十五日下至焔骨，二十六日入於脊內，注於伏膂之脈，其氣上行，九日出於缺盆之中，其氣日高，故作日益早也。其間日發者，由邪氣內薄於五藏，橫連募原也，其道遠，其氣深，其行遲，不能與衛氣俱行，不得皆出，故間日乃作也。

帝曰︰夫子言衛氣每至於風府，腠理乃發，發則邪氣入，入則病作。今衛氣日下一節，其氣之發也不當風府，其日作者奈何。

歧伯曰︰此邪氣客於頭項循膂而下者也，故虛實不同，邪中異所，則不得當其風府也。
故邪中於頭項者，氣至頭項而病；
中於背者，氣至背而病；
中於腰脊者，氣至腰脊而病；
中於手足者，氣至手足而病。
衛氣之所在，與邪氣相合，則病作。
故風無常府，衛氣之所發，必開其腠理，邪氣之所合，則其府也。

帝曰︰善。夫風之與瘧也，相似同類，而風獨常在，瘧得有時而休者何也。

歧伯曰︰風氣留其處，故常在；瘧氣隨經絡沈以內薄，故衛氣應乃作。

帝曰︰瘧先寒而後熱者，何也。

歧伯曰︰夏傷於大暑，其汗大出，腠理開發，因遇夏氣淒滄之水寒，藏於腠理皮膚之中，秋傷於風，則病成矣，夫寒者，陰氣也，風者，陽氣也，先傷於寒，而後傷於風，故先寒而後熱也，病以時作，名曰寒瘧。

帝曰︰先熱而後寒者，何也。

歧伯曰︰此先傷於風而後傷於寒，故先熱而後寒也，亦以時作，名曰溫瘧。其但熱而不寒者，陰氣先絕，陽氣獨發，則少氣煩冤，手足熱而欲嘔，名曰癉瘧。

帝曰︰夫經言有餘者瀉之，不足者補之。今熱為有餘，寒為不足。夫瘧者之寒，湯火不能溫也，及其熱，冰水不能寒也，此皆有餘不足之類。當此之時，良工不能止，必須其自衰，乃刺之，其故何也，願聞其說。

歧伯曰︰經言無刺熇熇之熱，無刺渾渾之脈，無刺漉漉之汗，故為其病逆未可治也。
夫瘧之始發也，陽氣并於陰，當是之時，陽虛而陰盛，外無氣，故先寒慄也。陰氣逆極，則復出之陽，陽與陰復并於外，則陰虛而陽實，故先熱而渴。
夫瘧氣者，并於陽則陽勝，并於陰則陰勝，陰勝則寒，陽勝則熱。瘧者，風寒之氣不常也，病極則復。至病之發也，如火之熱，如風雨不可當也。
故經言曰︰方其盛時必毀，因其衰也，事必大昌。此之謂也。夫瘧之未發也，陰未并陽，陽未并陰，因而調之，真氣得安，邪氣乃亡，故工不能治其已發，為其氣逆也。

帝曰︰善。攻之奈何，早晏何如。

歧伯曰︰瘧之且發也，陰陽之且移也，必從四未始也，陽已傷，陰從之，故先其時堅朿其處，令邪氣不得入，陰氣不得出，審候見之在孫絡盛堅而血者皆取之，此真往而未得并者也。

帝曰︰瘧不發，其應何如。

歧伯曰︰瘧氣者，必更盛更虛，當氣之所在也，病在陽，則熱而脈躁；在陰，則寒而脈靜；極則陰陽俱衰，衛氣相離，故病得休；衛氣集，則復病也。

帝曰︰時有間二日或至數日發，或渴或不渴，其故何也。

歧伯曰︰其間日者，邪氣與衛氣客於六府，而有時相失，不能相得，故休數日乃作也。瘧者，陰陽更勝也，或甚或不甚，故或渴或不渴。

帝曰︰論言夏傷於暑，秋必病瘧，今瘧不必應者何也。

歧伯曰︰此應四時者也。其病異形者，反四時也。其以秋病者寒甚，以冬病者寒不甚，以春病者惡風，以夏病者多汗。

帝曰︰夫病溫瘧與寒瘧而皆安舍，舍於何藏。

歧伯曰︰溫瘧者，得之冬中於風，寒氣藏於骨髓之中，至春則陽氣大發，邪氣不能自出，因遇大暑，腦髓爍，肌肉消，腠理發泄，或有所用力，邪氣與汗皆出，此病藏於腎，其氣先從內出之於外也。如是者，陰虛而陽盛，陽盛則熱矣，衰則氣復反入，入則陽虛，陽虛則寒矣，故先熱而後寒，名曰溫瘧。

帝曰︰癉瘧何如。

歧伯曰︰癉瘧者，肺素有熱氣盛於身，厥逆上衝，中氣實而不外泄，因有所用力，腠理開，風寒舍於皮膚之內、分肉之間而發，發則陽氣盛，陽氣盛而不衰，則病矣。其氣不及於陰，故但熱而不寒，氣內藏於心，而外舍於分肉之間，令人消爍脫肉，故命曰癉瘧。

帝曰︰善。

## 刺瘧篇三十六

足太陽之瘧，令人腰痛頭重，寒從背起，先寒後熱，熇熇暍暍然，熱止汗出，難已，刺鹸中出血。

足少陽之瘧，令人身體解聡，寒不甚，熱不甚，惡見人，見人心惕惕然，熱多汗出甚，刺足少陽。

足陽明之瘧，令人先寒洒淅，洒淅寒甚，久乃熱，熱去汗出，喜見日月光火氣，乃快然，刺足陽明跗上。

足太陰之瘧，令人不樂，好太息，不嗜食，多寒熱汗出，病至則善嘔，嘔已乃衰，即取之。

足少陰之瘧，令人嘔吐甚，多寒熱，熱多寒少；欲閉戶牖而處，其病難已。

足厥陰之瘧，令人腰痛少腹滿，小便不利，如癃狀，非癃也，數便，意恐懼氣不足，腹中悒悒，刺足厥陰。

肺瘧者，令人心寒，寒甚熱，熱間善驚，如有所見者，刺手太陰陽明。
心瘧者，令人煩心甚，欲得清水反寒多，不甚熱，刺手少陰。
肝瘧者，令人色蒼蒼然太息，其狀若死者，刺足厥陰見血。
脾瘧者，令人寒，腹中痛，熱則腸中鳴，鳴已汗出，刺足太陰。
腎瘧者，令人洒洒然，腰脊痛宛轉大便難，目眴眴然，手足寒，刺足太陽少陰。
胃瘧者，令人且病也，善飢而不能食，食而支滿腹大，刺足陽明太陰橫脈出血。

瘧發身方熱，刺跗上動脈，開其空出其血，立寒，瘧方欲寒刺手陽明太陰足陽明太陰。

瘧脈滿大急，刺背俞，用中鍼傍伍胠俞各一，適肥瘦出其血也。
瘧脈小實急，灸脛少陰，刺指井。
瘧脈滿大急，刺背俞，用五胠俞背俞各一，適行至於血也。
瘧脈緩大虛，便宜用藥，不宜用鍼，凡治瘧先發，如食頃乃可以治，過之則失時也，諸瘧而脈不見，刺十指間出血，血去必已，先視身之赤如小豆者盡取之。

十二瘧者，其發各不同時，察其病形，以知其何脈之病也。先其發時如食頃而刺之，一刺則衰，二刺則知，三刺則已，不已，刺舌下兩脈出血，不已，刺鹸中盛經出血，又刺項已下俠脊者必已。舌下兩脈者，廉泉也。

刺瘧者，必先問其病之所先發者，先刺之。
先頭痛及重者，先刺頭上及兩額兩眉間出血。
先項背痛者，先刺之。
先腰脊痛者，先刺鹸中出血，
先手臂痛者，先刺手少陰陽明十指間。
先足脛痠痛者，先刺足陽明十指間出血。
風瘧，瘧發則汗出惡風，刺三陽經背俞之血者，鴬痠痛甚按之不可，名曰胕髓病，以鑱鍼鍼絕骨出血，立已。身體小痛，刺至陰，諸陰之井無出血，間日一刺。瘧不渴，間日而作，刺足太陽。渴而間日作，刺足少陽。溫瘧汗不出，為五十九刺。

## 氣厥論三十七

黃帝問曰︰五藏六府，寒熱相移者何。

歧伯曰︰腎移寒於肝，癰腫少氣。
脾移寒於肝，癰腫筋攣。
肝移寒於心，狂隔中。
心移寒於肺，肺消，肺消者飲一溲二，死不治。
肺移寒於腎，為涌水，涌水者，按腹不堅，水氣客於大腸，疾行則鳴濯濯如囊裹漿，水之病也。

脾移熱於肝，則為驚衄。
肝移熱於心，則死。
心移熱於肺，傳為鬲消。
肺移熱於腎，傳為柔醗。
腎移熱於脾，傳為虛，腸澼死，不可治。

胞移熱於膀胱，則癃溺血。
膀胱移熱於小腸，鬲腸不便，上為口糜。
小腸移熱於大腸，為虙瘕為沈。
大腸移熱於胃，善食而瘦，又謂之食亦。
胃移熱於膽，亦曰食亦。
膽移熱於腦，則辛頞鼻淵，鼻淵者，濁涕下不止也，傳為衄衊瞑目，故得之氣厥也。

## 欬論三十八

黃帝問曰︰肺之令人欬，何也。

歧伯對曰︰五藏六府，皆令人欬，非獨肺也。

帝曰︰願聞其狀。

歧伯曰︰皮毛者，肺之合也，皮毛先受邪氣，邪氣以從其合也。其寒飲食入胃，從肺脈上至於肺，則肺寒，肺寒則外內合邪，因而客之，則為肺欬。
五藏各以其時受病，非其時，各傳以與之。人與天地相參，故五藏各以治時，感於寒，則受病，微則為欬，甚者為泄為痛。乘秋則肺先受邪，乘春則肝先受之，乘夏則心先受之，乘至陰則脾先受之，乘冬則腎先受之。

帝曰︰何以異之。

歧伯曰︰肺欬之狀，欬而喘息有音，甚則唾血。
心欬之狀，欬則心痛。喉中介介如梗狀，甚則咽腫喉痺。
肝欬之狀，欬則兩恢下痛，甚則不可以轉，轉則兩胠下滿。
脾欬之狀，欬則右恢下痛，陰陰引肩背，甚則不可以動，動則欬劇。
腎欬之狀，欬則腰背相引而痛，甚則欬涎。

帝曰︰六府之欬奈何，安所受病。

歧伯曰︰五藏之久欬，乃移於六府，脾欬不已，則胃受之，胃欬之狀，欬而嘔，嘔甚則長蟲出。
肝欬不已，則膽受之，膽欬之狀，欬嘔膽汁。
肺欬不已，則大腸受之，大腸欬狀，欬而遺失。
心欬不已，則小腸受之，小腸欬狀，欬而失氣，氣與欬俱失。
腎欬不已，則膀胱受之，膀胱欬狀，欬而遺溺。
久欬不已，則三焦受之，三焦欬狀，欬而腹滿，不欲食飲，此皆聚於胃，關於肺，使人多涕唾而面浮腫氣逆也。

帝曰︰治之奈何。

歧伯曰︰治藏者，治其俞，治府者，治其合。浮腫者，治其經。

帝曰︰善。



## [第十一卷](https://zh.wikisource.org/wiki/黃帝內經/素問第十一卷)

## 舉痛論三十九

黃帝問曰︰余聞善言天者，必有驗於人；
善言古者，必有合於今；
善言人者，必有厭於己。
如此，則道不惑而要數極，所謂明也。
今余問於夫子，令言而可知，視而可見，捫而可得，令驗於己而發蒙解惑，可得而聞乎。

歧伯再拜稽首對曰︰何道之問也。

帝曰︰願聞人之五藏卒痛，何氣使然。

歧伯對曰︰經脈流行不止，環周不休，寒氣入經而稽遲，泣而不行，客於脈外則血少，客於脈中則氣不通，故卒然而痛。

帝曰︰其痛或卒然而止者，或痛甚不休者，或痛甚不可按者，或按之而痛止者，或按之無益者或喘動應手者，或心與背相引而痛者，或恢肋與少腹相引而痛者，或腹痛引陰股者，或痛宿昔而成積者，或卒然痛死不知人，有少間復生者，或痛而嘔者，或腹痛而後泄者，或痛而閉不通者，凡此諸痛，各不同形，別之奈何。

歧伯曰︰寒氣客於脈外，則脈寒，脈寒則縮踡，縮踡則脈絀急，絀急則外引小絡，故卒然而痛，得炅則痛立止，因重中於寒，則痛久矣。
寒氣客於經脈之中，與炅氣相薄，則脈滿，滿則痛而不可按也。寒氣稽留，炅氣從上，則脈充大而血氣亂，故痛甚不可按也。
寒氣客於腸胃之間，膜原之下，血不得散，小絡急引故痛，按之則血氣散，故按之痛止。
寒氣客於俠脊之脈，則深按之不能及，故按之無益也。
寒氣客於衝脈，衝脈起於關元，隨腹直上，寒氣客則脈不通，脈不通則氣因之，故喘動應手矣。
寒氣客於背俞之脈，則血脈泣，脈泣則血虛，血虛則痛，其俞注於心，故相引而痛，按之則熱氣至，熱氣至則痛止矣。
寒氣客於厥陰之脈，厥陰之脈者，絡陰器繫於肝，寒氣客於脈中，則血泣脈急，故恢肋與少腹相引痛矣。
厥氣客於陰股，寒氣上及少腹，血泣在下相引，故腹痛引陰股。
寒氣客於小腸膜原之間，絡血之中，血泣不得注於大經，血氣稽留不得行，故宿昔而成積矣。
寒氣客於五藏，厥逆上泄，陰氣竭，陽氣未入，故卒然痛死不知人，氣復反，則生矣。
寒氣客於腸胃，厥逆上出，故痛而嘔也。
寒氣客於小腸，小腸不得成聚，故後泄腹痛矣。
熱氣留於小腸，腸中痛，癉熱焦渴，則堅乾不得出，故痛而閉不通矣。

帝曰︰所謂言而可知者也。視而可見，奈何。

歧伯曰︰五藏六府，固盡有部，視其五色，黃赤為熱，白為寒，青黑為痛，此所謂視而可見者也。

帝曰︰捫而可得，奈何。

歧伯曰︰視其主病之脈堅，而血及陷下者，皆可捫而得也。

帝曰︰善。余知百病生於氣也，怒則氣上，喜則氣緩，悲則氣消，恐則氣下，寒則氣收，炅則氣泄，驚則氣亂，勞則氣耗，思則氣結，九氣不同，何病之生。

歧伯曰︰怒則氣逆，甚則嘔血及飧泄，故氣上矣。
喜則氣和志達，榮衛通利，故氣緩矣。
悲則心系急，肺布葉舉，而上焦不通，榮衛不散，熱氣在中，故氣消矣。
恐則精卻，卻則上焦閉，閉則氣還，還則下焦脹，故氣不行矣。
寒則腠理閉，氣不行，故氣收矣。
炅則腠理開，榮衛通汗大泄，故氣泄。
驚則心無所倚，神無所歸，慮無所定，故氣亂矣。
勞則喘息汗出，外內皆越，故氣耗矣。
思則心有所存，神有所歸，正氣留而不行，故氣結矣。

## 腹中論四十

黃帝問曰︰有病心腹滿，旦食則不能暮食，此為何病。

歧伯對曰︰名為鼓脹。

帝曰︰治之奈何。

歧伯曰︰治之以雞矢醴一劑知二劑已。

帝曰︰其時有復發者何也。

歧伯曰︰此飲食不節，故時有病也。雖然其病且已，時故當病，氣聚於腹也。

帝曰︰有病胸恢支滿者，妨於食，病至則先聞腥臊臭，出清液，先唾血，四支清，目眩，時時前後血，病名為何。何以得之。

歧伯曰︰病名血枯。此得之年少時，有所大脫血，若醉入房中，氣竭肝傷，故月事衰少不來也。

帝曰︰治之奈何，復以何術。

歧伯曰︰以四烏倶骨一藘茹二物并合之，丸以雀卵，大如小豆，以五丸為後飯，飲以鮑魚汁，利腸中及傷肝也。

帝曰︰病有少腹盛，上下左右皆有根，此為何病，可治不。

歧伯曰︰病名曰伏梁。

帝曰︰伏梁何因而得之。

歧伯曰︰裹大膿血，居腸胃之外，不可治，治之，每切按之致死，

帝曰︰何以然，

歧伯曰︰此下則因陰必下膿血，上則迫胃脘，生鬲俠胃脘內癰。此久病也，難治。居臍上為逆，居臍下為從，勿動亟奪，論在刺法中。

帝曰︰人有身體髀股鴬皆腫，環臍而痛，是為何病。

歧伯曰︰病名伏梁，此風根也。其氣溢於大腸而著於肓，肓之原在臍下，故環臍而痛也。不可動之，動之為水溺濇之病。

帝曰︰夫子數言熱中消中，不可服高梁芳草石藥，石藥發瘨，芳草發狂。夫熱中消中者皆富貴人也，今禁高梁，是不合其心，禁芳草石藥，是病不愈，願聞其說。

歧伯曰︰夫芳草之氣美，石藥之氣悍，二者其氣急疾堅勁，故非緩心和人，不可以服此二者。

帝曰︰不可以服此二者，何以然。

歧伯曰︰夫熱氣慓悍，藥氣亦然，二者相遇恐內傷脾。脾者土也而惡木，服此藥者，至甲乙日更論。

帝曰︰善。有病膺腫頸痛胸滿腹脹此為何病，何以得之。

歧伯曰︰名厥逆。

帝曰︰治之奈何。

歧伯曰︰灸之則瘖，石之則狂，須其氣并，乃可治也。

帝曰︰何以然。

歧伯曰︰陽氣重上，有餘於上，灸之則陽氣入陰，入則瘖，石之則陽氣虛，虛則狂，須其氣并而治之，可使全也。

帝曰︰善。何以知懷子之且生也。

歧伯曰︰身有病而無邪脈也。

帝曰︰病熱而有所痛者，何也。

歧伯曰︰病熱者，陽脈也，以三陽之動也，人迎一盛少陽，二盛太陽，三盛陽明，入陰也，夫陽入於陰，故病在頭與腹，乃潅脹而頭痛也。

帝曰︰善。

## 刺腰論痛四十一

足太陽脈，令人腰痛，引項脊尻背如重狀；刺其鹸中太陽正經出血，春無見血。
少陽令人腰痛，如以鍼刺其皮中，循循然不可以俛仰，不可以顧。
刺少陽成骨之端出血，成骨在膝外廉之骨獨起者，夏無見血。
陽明令人腰痛，不可以顧，顧如有見者，善悲；
刺陽明於鴬前三痏，上下和之出血。秋無見血，
足少陰令人腰痛，痛引脊內廉；
刺少陰於內踝上二痏，春無見血，出血太多，不可復也。
厥陰之脈，令人腰痛，腰中如張弓弩弦；
刺厥陰之脈，在鴎踵魚腹之外，循之累累然，乃刺之，其病令人善言，默默然不慧，刺之三痏。
解脈令人腰痛，痛而引肩，目煉煉然，時遺溲；
刺解脈，在膝筋肉分間鹸外廉之橫脈出血，血變而止。
解脈令人腰痛如引帶，常如折腰狀，善恐，刺解脈在鹸中結絡如黍米，刺之血射，以黑見赤血而已。
同陰之脈，令人腰痛，痛如小錘居其中，怫然腫；
刺同陰之脈，在外踝上絕骨之端，為三痏。
陽維之脈，令人腰痛，痛上怫然腫，刺陽維之脈，脈與太陽合鴎下間，去地一尺所。
衡絡之脈，令人腰痛，不可以俛仰，仰則恐仆，得之舉重傷腰，衡絡絕，惡血歸之；
刺之在鹸陽筋之間，上鹸數寸，衡居為二痏出血。
會陰之脈，令人腰痛，痛上漯漯然汗出，汗乾令人欲飲，飲已欲走。
刺直陽之脈上三痏，在蹻上鹸下五寸橫居，視其盛者出血。
飛陽之脈，令人腰痛，痛上怫怫然，甚則悲以恐；
刺飛陽之脈，在內踝上五寸，少陰之前，與陰維之會。
昌陽之脈，令人腰痛痛引膺，目煉煉然，甚則反折，舌卷不能言；
刺內筋為二痏，在內踝上大筋前，太陰後上踝二寸所。
散脈令人腰痛而熱，熱甚生煩，腰下如有橫木居其中，甚則遺溲，
刺散脈，在膝前骨肉分間，絡外廉朿脈為三痏。
肉里之脈，令人腰痛，不可以欬，欬則筋縮急；
刺肉里之脈為二痏在太陽之外，少陽絕骨之後。

腰痛俠脊而痛至頭几几然，目煉煉欲僵仆；刺足太陽鹸中出血，腰痛上寒，刺足太陽陽明；上熱，刺足厥陰。不可以俛仰，刺足少陽。中熱而喘，刺足少陰，刺鹸中出血。
腰痛上寒不可顧，刺足陽明；上熱，刺足太陰，中熱而喘，刺足少陰。
大便難刺足少陰。少腹滿，刺足厥陰。如折不可以俛仰不可舉，刺足太陽。引脊內廉，刺足少陰。
腰痛引少腹控噛，不可以仰，刺腰尻交者，兩踝胂上。以月生死為痏數，發鍼立已，左取右，右取左。



## [第十二卷](https://zh.wikisource.org/wiki/黃帝內經/素問第十二卷)

## 風論四十二

黃帝問曰︰風之傷人也，或為寒熱，或為熱中，或為寒中，或為癘風或為偏枯，或為風也；其病各異，其名不同，或內至五藏六府，不知其解，願聞其說。

歧伯對曰︰風氣藏於皮膚之間，內不得通，外不得泄；風者，善行而數變腠理開則洒然寒，閉則熱而悶，其寒也，則衰食飲，其熱也，則消肌肉，故使人怢慄而不能食，名曰寒熱。

風氣與陽明入胃循脈而上至目內眥，其人肥則風氣不得外泄，則為熱中而目黃；人瘦，則外泄而寒，則為寒中而泣出。

風氣與太陽俱入行諸脈俞，散於分肉之間，與衛氣相干，其道不利，故使肌肉憤潅而有瘍；衛氣有所凝而不行，故其肉有不仁也。癘者，有榮氣熱胕，其氣不清，故使其鼻柱壞而色敗，皮膚瘍潰。風寒客於脈而不去，名曰癘風，或名曰寒熱。

以春甲乙傷於風者為肝風；
以夏丙丁傷於風者為心風；
以季夏戊己傷於邪者為脾風；
以秋庚辛中於邪者為肺風；
以冬壬癸中於邪者為腎風。

風中五藏六府之俞亦為藏府之風，各入其門戶，所中則為偏風。
風氣循風府而上，則為腦風；
風入係頭，則為目風眼寒；
飲酒中風，則為漏風；
入房汗出中風，則為內風；
新沐中風則為首風；
久風入中，則為腸風飧泄；
外在腠理，則為泄風。
故風者，百病之長也，至其變化，乃為他病也，無常方，然致有風氣也。

帝曰︰五藏風之形狀不同者何，願聞其診及其病能。

歧伯曰︰肺風之狀，多汗惡風，色皏然白時欬短氣晝，日則差，暮則甚，診在眉上，其色白；
心風之狀，多汗惡風，焦絕善怒嚇赤色，病甚則言不可快，診在口，其色赤；
肝風之狀，多汗惡風，善悲色微蒼，嗌乾善怒，時憎女子，診在目下，其色青；
脾風之狀，多汗惡風，身體怠惰，四支不欲動，色薄微黃，不嗜食，診在鼻上，其色黃；
腎風之狀，多汗惡風，面痝然浮腫，脊痛不能正立，其色捲，隱曲不利，診在肌上，其色黑，
胃風之狀，頸多汗惡風，食飲不下，鬲塞不通，腹善滿，失衣則潅脹，食寒則泄，診形瘦而腹大；
首風之狀，頭面多汗，惡風，當先風一日則病甚，頭痛不可以出內，至其風日，則病少愈；
漏風之狀，或多汗，常不可單衣，食則汗出，甚則身汗喘息惡風，衣常濡，口乾善渴，不能勞事；
泄風之狀，多汗汗出泄衣上，口中乾，上漬其風，不能勞事，身體盡痛，則寒。

帝曰︰善。

## 痺論四十三

黃帝問曰︰痺之安生。

歧伯對曰︰風寒濕三氣雜至，合而為痺也。其風氣勝者為行痺，寒氣勝者為痛痺，濕氣勝者為著痺也。

帝曰︰其有五者，何也。

歧伯曰︰以冬遇此者為骨痺，以春遇此者為筋痺，以夏遇此者為脈痺，以至陰遇此者為肌痺，以秋遇此者為皮痺。

帝曰︰內舍五藏六府，何氣使然。

歧伯曰︰五藏皆有合，病久而不去者，內舍於其合也。
故骨痺不已，復感於邪，內舍於腎；
筋痺不已，復感於邪，內舍於肝；
脈痺不已，復感於邪，內舍於心；
肌痺不已，復感於邪，內舍於脾；
皮痺不已，復感於邪，內舍於肺；
所謂痺者，各以其時，重感於風寒濕之氣也。

凡痺之客五藏者，肺痺者，煩滿喘而嘔；
心痺者，脈不通，煩則心下鼓暴上氣而喘，嗌乾善噫，厥氣上則恐；
肝痺者，夜臥則驚，多飲數小便，上為引如懷；
腎痺者，善脹，尻以代踵，脊以代頭；
脾痺者，四支解墮，發欬嘔汁，上為大塞；
腸痺者，數飲而出不得，中氣喘爭，時發飧泄；
胞痺者，少腹膀胱，按之內痛，若沃以湯，澀於小便，上為清涕。

陰氣者，靜則神藏，躁則消亡。飲食自倍，腸胃乃傷。
淫氣喘息，痺聚在肺；
淫氣憂思，痺聚在心；
淫氣遺溺，痺聚在腎；
淫氣乏竭，痺聚在肝；
淫氣肌絕，痺聚在脾。
諸痺不已，亦益內也，其風氣勝者，其人易已也。

帝曰︰痺，其時有死者，或疼久者，或易已者，其故何也。

歧伯曰︰其入藏者死，其留連筋骨間者疼久，其留皮膚間者易已。

帝曰︰其客於六府者何也。

歧伯曰︰此亦其食飲居處，為其病本也。六府亦各有俞，風寒濕氣中其俞，而食飲應之，循俞而入，各舍其府也。

帝曰︰以鍼治之，奈何。

歧伯曰︰五藏有俞，六府有合，循脈之分，各有所發，各隨其過，則病瘳也。

帝曰︰榮衛之氣，亦令人痺乎。

歧伯曰︰榮者水穀之精氣也，和調於五藏，灑陳於六府，乃能入於脈也；故循脈上下，貫五藏絡六府也。
衛者水穀之悍氣也，其氣慓疾滑利，不能入於脈也；故循皮膚之中，分肉之間，熏於盲膜，散於胸腹，逆其氣則病，從其氣則愈。不與風寒濕氣合，故不為痺。

帝曰︰善。痺或痛，或不痛或不仁，或寒，或熱，或燥，或濕，其故何也。

歧伯曰︰痛者，寒氣多也，有寒故痛也。其不痛不仁者，病久入深，榮衛之行濇，經絡時疏故不通，皮膚不營故為不仁。
其寒者陽氣少，陰氣多，與病相益故寒也；
其熱者陽氣多，陰氣少病氣勝陽遭陰，故為痺熱。
其多汗而濡者，此其逢濕甚也，陽氣少，陰氣盛，兩氣相感，故汗出而濡也。

帝曰︰夫痺之為病，不痛何也。

歧伯曰︰痺在於骨則重，在於脈則血凝而不流，在於筋則屈不伸，在於肉則不仁，在於皮則寒，故具此五者，則不痛也。凡痺之類，逢寒則蟲，逢熱則縱。

帝曰︰善。

## 痿論四十四

黃帝問曰︰五藏使人痿，何也。

歧伯對曰︰肺主身之皮毛，心主身之血脈，肝主身之筋膜，脾主身之肌肉，腎主身之骨髓。
故肺熱葉焦，則皮毛虛弱，急薄著則生痿躄也；
心氣熱，則下脈厥而上，上則下脈虛，虛則生脈痿樞折挈脛縱而不任地也；
肝氣熱，則膽泄口苦筋膜乾，筋膜乾則筋急而攣，發為筋痿；
脾氣熱，則胃乾而渴，肌肉不仁，發為肉痿；
腎氣熱，則腰脊不舉，骨枯而髓減，發為骨痿。

帝曰︰何以得之。

歧伯曰︰肺者藏之長也，為心之蓋也；有所失亡，所求不得，則發肺鳴，鳴則肺熱葉焦，故曰︰五藏因肺熱葉焦發為痿躄，此之謂也。
悲哀太甚，則胞絡絕，胞絡絕，則陽氣內動，發則心下崩數溲血也。故本病曰︰大經空虛，發為肌痺，傳為脈痿。
思想無窮，所願不得，意淫於外，入房太甚，宗筋弛縱，發為筋痿，及為白淫。故下經曰︰筋痿者，生於肝使內也。

有漸於濕以水為事，若有所留，居處相濕，肌肉濡漬，痺而不仁，發為肉痿。故下經曰︰肉痿者，得之濕地也。

有所遠行勞倦，逢大熱而渴，渴則陽氣內伐，內伐則熱舍於腎，腎者，水藏也，今水不勝火，則骨枯而髓虛，故足不任身，發為骨痿。故下經曰，骨痿者，生於大熱也。

帝曰︰何以別之。

歧伯曰︰肺熱者，色白而毛敗；
心熱者，色赤而絡脈溢；
肝熱者，色蒼而爪枯；
脾熱者，色黃而肉蠕動；
腎熱者，色黑而齒槁。

帝曰︰如夫子言可矣，論言治痿者，獨取陽明何也。

歧伯曰︰陽明者，五藏六府之海，主潤宗筋，宗筋主朿骨而利機關也。
衝脈者經脈之海也，主滲灌谿谷，與陽明合於宗筋，陰陽總宗筋之會會於氣街，而陽明為之長，皆屬於帶脈，而絡於督脈。故陽明虛則宗筋縱，帶脈不引，故足痿不用也。

帝曰︰治之奈何。

歧伯曰︰各補其榮而通其俞，調其虛實，和其逆順，筋脈骨肉，各以其時受月，則病已矣。

帝曰︰善。

## 厥論四十五

黃帝問曰︰厥之寒熱者何也。

歧伯對曰︰陽氣衰於下，則為寒厥；陰氣衰於下，則為熱厥。

帝曰︰熱厥之為熱也，必起於足下者，何也。

歧伯曰︰陽氣起於足五指之表，陰脈者，集於足下而聚於足心，故陽氣盛，則足下熱也。

帝曰︰寒厥之為寒也，必從五指而上於膝者，何也。

歧伯曰︰陰氣起於五指之裏，集於膝下而聚於膝上，故陰氣盛，則從五指至膝上寒，其寒也，不從外，皆從內也。

帝曰︰寒厥何失而然也。

歧伯曰︰前陰者，宗筋之所聚，太陰陽明之所合也。春夏，則陽氣多而陰氣少，秋冬，則陰氣盛而陽氣衰，此人者質壯，以秋冬奪於所用，下氣上爭不能復，精氣溢下，邪氣因從之而上也；氣因於中，陽氣衰，不能滲榮其經絡，陽氣日損，陰氣獨在，故手足為之寒也。

帝曰︰熱厥何如而然也。

歧伯曰：酒入於胃，則絡脈滿而經脈虛；脾主為胃行其津液者也，陰氣虛，則陽氣入，陽氣入則胃不和，胃不和，則精氣竭，精氣竭，則不榮其四支也。此人必數醉若飽以入房，氣聚於脾中不得散，酒氣與穀氣相薄，熱盛於中，故熱偏於身內熱而溺赤也。夫酒氣盛而慓悍腎氣有衰，陽氣獨盛，故手足為之熱也。

帝曰︰厥或令人腹滿，或令人暴不知人，或至半日遠至一日乃知人者，何也。

歧伯曰︰陰氣盛於上則下虛，下虛則腹脹滿；陽氣盛於上，則下氣重上而邪氣逆，逆則陽氣亂，陽氣亂則不知人也。

帝曰︰善。願聞六經脈之厥狀病能也。

歧伯曰︰巨陽之厥，則腫首頭重，足不能行，發為眴仆；
陽明之厥，則癲疾欲走呼，腹滿不得臥面赤而熱，妄見而妄言；
少陽之厥，則暴聾頰腫而熱，恢痛，鴬不可以運；
太陰之厥，則腹滿潅脹後不利不欲食，食則嘔不得臥；
少陰之厥，則口乾溺赤，腹滿心痛；
厥陰之厥，則少腹腫痛，腹脹涇溲不利，好臥屈膝，陰縮腫鴬內熱，盛則瀉之，虛則補之，不盛不虛，以經取之。

太陰厥逆，鴬急攣，心痛引腹，治主病者；
少陰厥逆，虛滿嘔變，下泄清，治主病者；
厥陰厥逆，攣腰痛，虛滿，前閉，譫言，治主病者；
三陰俱逆，不得前後，使人手足寒，三日死。

太陽厥逆，僵仆嘔血善衄，治主病者；
少陽厥逆，機關不利，機關不利者，腰不可以行，項不可以顧，發腸癰不可治，驚者死；
陽明厥逆，喘欬身熱，善驚，衄，嘔血。
手太陰厥逆，虛滿而欬，善嘔沫治主病者；
手心主少陰厥逆，心痛引喉身熱死不可治。
手太陽厥逆，耳聾泣出，項不可以顧，腰不可以俛仰，治主病者；
手陽明少陽厥逆，發喉痺，嗌腫醗，治主病者。



## [第十三卷](https://zh.wikisource.org/wiki/黃帝內經/素問第十三卷)

## 病能論四十六

黃帝問曰︰人病胃脘癰者，診當何如。

歧伯對曰︰診此者，當候胃脈，其脈當沉細，沉細者氣逆，逆者，人迎甚盛，甚盛則熱，人迎者胃脈也，逆而盛，則熱聚於胃口而不行故胃脘為癰也。

帝曰︰善。人有臥而有所不安者何也。

歧伯曰︰藏有所傷，及精有所之寄則安，故人不能懸其病也。

帝曰︰人之不得偃臥者，何也。

歧伯曰︰肺者，藏之蓋也，肺氣盛則脈大，脈大則不得偃臥，論在奇恒陰陽中。

帝曰︰有病厥者，診右脈沈而緊，左脈浮而遲，不然病主安在。

歧伯曰︰冬診之右脈固當沈緊，此應四時，左脈浮而遲，此逆四時。在左當主病在腎，頗關在肺，當腰痛也。

帝曰︰何以言之。

歧伯曰︰少陰脈貫腎絡肺，今得肺脈，腎為之病故腎為腰痛之病也。

帝曰︰善。有病頸癰者，或石治之，或鍼灸治之，而皆已，其真安在。

歧伯曰︰此同名異等者也。夫廱氣之息者，宜以鍼開除去之；夫氣盛血聚者，宜石而瀉之。此所謂同病異治也。

帝曰︰有病怒狂者此病安生。

歧伯曰︰生於陽也，

帝曰︰陽何以使人狂。

歧伯曰︰陽氣者因暴折而難決，故善怒也，病名曰陽厥。

帝曰︰何以知之。

歧伯曰︰陽明者常動，巨陽少陽不動，不動而動大疾，此其候也。

帝曰︰治之奈何。

歧伯曰︰奪其食即已。夫食入於陰，長氣於陽，故奪其食即已。使之服以生鐵洛為飲，夫生鐵洛者，下氣疾也。

帝曰︰善。有病身熱解墯，汗出如浴，惡風少氣，此為何病。

歧伯曰︰病名曰酒風。

帝曰︰治之奈何。

歧伯曰︰以澤瀉，朮各十分，麋銜五分，合以三指撮為後飯。

所謂深之細者，其中手如鍼也，摩之切之，聚者堅也；博者大也。
上經者，言氣之通天也，
下經者，言病之變化也，
金匱者，決死生也，
揆度者，切度之也，
奇恒者，言奇病也。

所謂奇者，使奇病不得以四時死也，恒者得以四時死也。
所謂揆者，方切求之也，言切求其脈理也，度者得其病處，以四時度之也。

## 奇病論四十七

黃帝問曰︰人有重身，九月而瘖，此為何也。

歧伯對曰︰胞之絡脈絕也。

帝曰︰何以言之。

歧伯曰︰胞絡者繫於腎，少陰之脈，貫腎繫舌本，故不能言。

帝曰︰治之奈何。

歧伯曰︰無治也，當十月復。

刺法曰︰無損不足，益有餘，以成其疹，然後調之。所謂無損不足者，身羸瘦，無用鑱石也；無益其有餘者腹中有形而泄之，泄之則精出而病獨擅中，

故曰︰疹成也。

帝曰︰病恢下滿氣逆，二三歲不已，是為何病。

歧伯曰︰病名曰息積，此不妨於食，不可灸刺，積為導引服藥，藥不能獨治也。

帝曰︰人有身體髀股鴬皆腫，環臍而痛是為何病。

歧伯曰︰病名曰伏梁，此風根也，其氣溢於大腸，而著於肓，肓之源，在臍下，故環臍而痛也。不可動之，動之，為水溺濇之病也。

帝曰︰人有尺脈數甚，筋急而見，此為何病。

歧伯曰︰此所謂疹筋，是人腹必急，白色黑色見，則病甚。

帝曰︰人有病頭痛以數歲不已，此安得之，名為何病。

歧伯曰︰當有所犯大寒，內至骨髓，髓者以腦為主，腦逆故令頭痛，齒亦痛。病名曰厥逆。

帝曰︰善。

帝曰︰有病口甘者，病名為何，何以得之。

歧伯曰︰此五氣之溢也，名曰脾癉。夫五味入口，藏於胃，脾為之行其精氣，津液在脾，故令人口甘也；此肥美之所發也，此人必數食甘美而多肥也，肥者令人內熱，甘者令人中滿，故其氣上溢，轉為消渴。治之以蘭，除陳氣也。

帝曰︰有病口苦，取陽陵泉，口苦者病名為何，何以得之。

歧伯曰︰病名曰膽癉。夫肝者中之將也，取決於膽，咽為之使。此人者，數謀慮不決，故膽虛氣上溢，而口為之苦。治之以膽募俞，治在陰陽十二官相使中。

帝曰︰有癃者，一日數十溲，此不足也；身熱如炭，頸膺如格，人迎躁盛，喘息氣逆，此有餘也，太陰脈微細如髮者，此不足也。其病安在，名為何病。

歧伯曰︰病在太陰，其盛在胃頗在肺，病名曰厥，死不治。此所謂得五有餘二不足也。

帝曰︰何謂五有餘，二不足。

歧伯曰︰所謂五有餘者，五病之氣有餘也；二不足者，亦病氣之不足也。今外得五有餘內得二不足，此其身不表不裏，亦正死明矣。

帝曰︰人生而有病巔疾者，病名曰何，安所得之。

歧伯曰︰病名為胎病，此得之在母腹中時，其母有所大驚，氣上而不下，精氣并居，故令子發為巔疾也。

帝曰︰有病痝然如有水狀，切其脈大緊，身無痛者，形不瘦不能食，食少，名為何病。

歧伯曰︰病生在腎，名為腎風。腎風而不能食善驚，驚已，心氣痿者死。

帝曰︰善。

## 大奇論四十八

肝滿腎滿肺滿皆實，即為腫。肺之雍喘而兩胠滿，肝雍兩胠滿，臥則驚，不得小便；腎雍腳下至少腹滿，脛有大小，髀鴬大，跛易偏枯。

心脈滿大，癇瘛筋攣。肝脈小急，癇瘛筋攣。肝脈鶩暴，有所驚駭，脈不至若瘖，不治自已。腎脈小急，肝脈小急，心脈小急，不鼓皆為瘕。腎肝并沈為石水，并浮為風水，并虛為死，并小弦欲驚。

腎脈大急沈，肝脈大急沈，皆為疝，心脈搏滑急為心疝。肺脈沈搏為肺疝。三陽急為瘕，三陰急為疝，二陰急為癇厥，二陽急為驚。

脾脈外鼓，沈為腸澼，久自已，肝脈小緩為腸澼易治。腎脈小搏，沈為腸澼下血，血溫身熱者死。心肝澼亦下血，二藏同病者可治。其脈小沈濇為腸澼，其身熱者死，熱見七日死。

胃脈沈鼓濇胃外鼓大，心脈小堅急，皆鬲偏枯。男子發左，女子發右，不瘖舌轉，可治，三十日起。其從者瘖，三歲起。年不滿二十者，三歲死。

脈至而搏，血衄身熱者死，脈來懸鉤浮為常脈；
脈至如喘名曰暴厥，暴厥者，不知與人言；
脈至如數，使人暴驚，三四日自已；
脈至浮合，浮合如數，一息十至以上，是經氣予不足也，微見九十日死；
脈至如火薪然，是心精之予奪也，草乾而死；
脈至如散葉，是肝氣予虛也，木葉落而死；
脈至如省客，省客者，脈塞而鼓，是腎氣予不足也，懸去棗華而死；
脈至如丸泥是胃精予不足也，榆莢落而死；
脈至如橫格，是膽氣予不足也，禾熟而死；
脈至如弦縷，是胞精予不足也，病善言，下霜而死，不言可治；
脈至如交漆，交漆者，左右傍至也，微見三十日死；
脈至如涌泉浮鼓，肌中太陽氣予不足也，少氣味，韭英而死；
脈至如頹土之狀，按之不得，是肌予不足也，五色先見黑，白壘發死；
脈至如懸雍，懸雍者，浮揣，切之益大，是十二俞之予不足也，水凝而死；
脈至如偃刀，偃刀者，浮之小急，按之堅大急，五藏菀熟，寒熱獨并於腎也，如此其人不得坐，立春而死；
脈至如丸滑不直手，不直手者，按之不可得也，是大腸氣予不足也，棗葉生而死；
脈至如華者，令人善恐，不欲坐臥，行立常聽，是小腸氣予不足也，季秋而死。

## 脈解篇四十九

太陽所謂腫腰脽痛者，正月太陽寅，寅，太陽也，正月陽氣出在上，而陰氣盛，陽未得自次也，故腫腰脽痛也。
病偏虛為跛者，正月陽氣凍解地氣而出也；
所謂偏虛者冬寒頗有不足者，故偏虛為跛也。
所謂強上引背者，陽氣大上而爭故強上也。
所謂耳鳴者陽氣萬物盛上而躍，故耳鳴也。
所謂甚則狂巔疾者，陽盡在上，而陰氣從下，下虛上實，故狂巔疾也所謂浮為聾者，皆在氣也。
所謂入中為瘖者，陽盛已衰，故為瘖也。內奪而厥，則為瘖俳，此腎虛也。少陰不至者，厥也。

少陽謂心恢痛者，言少陽盛也，盛者心之所表也。九月陽氣盡而陰氣盛，故心恢痛也；
所謂不可反側者，陰氣藏物也，物藏則不動，故不可反側也。
所謂甚則躍者，九月萬物盡衰，草木畢落而墮，則氣去陽而之陰，氣盛而陽之下長，故謂躍。

陽明所謂洒洒振寒者，陽明者，午也，五月盛陽之陰也，陽盛而陰氣加之，故洒洒振寒也。
所謂脛腫而股不收者，是五月盛陽之陰也，陽者衰於五月，而一陰氣上，與陽始爭，故脛腫而股不收也。
所謂上喘而為水者，陰氣下而復上，上則邪客於藏府間，故為水也。
所謂胸痛少氣者，水氣在藏府也，水者，陰氣也，陰氣在中，故胸痛少氣也。
所謂甚則厥惡人與火，聞木音則惕然而驚者，陽氣與陰氣相薄，水火相惡，故惕然而驚也。
所謂欲獨閉戶牖而處者，陰陽相薄也，陽盡而陰盛，故欲獨閉戶牖而居。
所謂病至則欲乘高而歌，棄衣而走者，陰陽復爭，而外并於陽，故使之棄衣而走也。
所謂客孫脈則頭痛鼻鼽腹腫者，陽明并於上，上者，則其孫絡太陰也，故頭痛鼻鼽腹腫也。

太陰所謂病脹者，太陰子也，十一月萬物氣皆藏於中，故曰病脹；
所謂上走心為噫者，陰盛而上走於陽明，陽明絡屬心，故曰上走心為噫也；
所謂食則嘔者，物盛滿而上溢，故嘔也；
所謂得後與氣則快然如衰者，十二月陰氣下衰，而陽氣且出，故曰得後與氣則快然如衰也。

少陰所謂腰痛者，少陰者，腎也，十月萬物陽氣皆傷，故腰痛也。
所謂嘔欬上氣喘者，陰氣在下，陽氣在上，諸陽氣浮，無所依從，故嘔欬上氣喘也；
所謂色色不能久立，久坐起則目煉煉無所見者，萬物陰陽不定未有主也。秋氣始至，微霜始下，而方殺萬物，陰陽內奪故目煉煉無所見也；
所謂少氣善怒者，陽氣不治，陽氣不治，則陽氣不得出，肝氣當治而未得，故善怒，善怒者，名曰煎厥；
所謂恐如人將捕之者，秋氣萬物未有畢去，陰氣少，陽氣入，陰陽相薄，故恐也；
所謂惡聞食臭者，胃無氣，故惡聞食臭也；
所謂面黑如地色者，秋氣內奪，故變於色也；
所謂欬則有血者，陽脈傷也，陽氣未盛於上而脈滿，滿則欬，故血見於鼻也。

厥陰所謂贋疝，婦人少腹腫者，厥陰者，辰也，三月陽中之陰邪在中，故曰贋疝少腹腫也。
所謂腰脊痛不可以俛仰者，三月一振榮華萬物，一俛而不仰也。
所謂贋癃疝膚脹者，曰陰亦盛而脈脹不通，故曰贋癃疝也。
所謂甚則嗌乾熱中者，陰陽相薄而熱，故嗌乾也。



## [第十四卷](https://zh.wikisource.org/wiki/黃帝內經/素問第十四卷)

## 刺要論五十

黃帝問曰︰願聞刺要。

歧伯對曰︰病有浮沈，刺有淺深，各至其理，無過其道；過之則內傷，不及則生外壅，壅則邪從之。淺深不得，反為大賊，內動五藏後生大病。

故曰︰病有在毫毛腠理者，有在皮膚者，有在肌肉者，有在脈者，有在筋者，有在骨者，有在髓者。
是故刺毫毛腠理，無傷皮，皮傷則內動肺，肺動則秋病溫瘧，泝泝然寒慄；
刺皮，無傷肉，肉傷則內動脾，脾動則七十二日四季之月，病腹脹煩，不嗜食；
刺肉，無傷脈，脈傷則內動心，心動則夏病心痛；
刺脈，無傷筋，筋傷則內動肝，肝動則春病熱而筋弛；
刺筋，無傷骨，骨傷則內動腎，腎動則冬病脹腰痛；
刺骨，無傷髓，髓傷則銷鑠，鴬酸，體解聡然不去矣。

## 刺齊論五十一

黃帝問曰︰願聞刺淺深之分。

歧伯對曰︰刺骨者無傷筋，刺筋者無傷肉，刺肉者無傷脈，刺脈者無傷皮，刺皮者無傷肉，刺肉者無傷筋，刺筋者無傷骨。

帝曰︰余未知其所謂，願聞其解。

歧伯曰︰刺骨無傷筋者，鍼至筋而去，不及骨也。
刺筋無傷肉者，至肉而去，不及筋也。
刺肉無傷脈者，至脈而去，不及肉也。
刺脈無傷皮者，至皮而去，不及脈也。
所謂刺皮無傷肉者，病在皮中，鍼入皮中，無傷肉也。
刺肉無傷筋者，過肉中筋也。
刺筋無傷骨者，過筋中骨也。
此之謂反也。

## 刺禁論五十二

黃帝問曰︰願聞禁數。

歧伯對曰︰藏有要害，不可不察，肝生於左，肺藏於右，心部於表，腎治於裏，脾為之使，胃為之市。鬲肓之上，中有父母，七節之傍，中有小心，從之有福，逆之有咎。

刺中心，一日死，其動為噫。
刺中肝，五日死，其動為語。
刺中腎，六日死，其動為嚏。
刺中肺，三日死，其動為欬。
刺中脾，十日死，其動為吞。
刺中膽，一日半死，其動為嘔。

刺跗上，中大脈，血出不止，死。
刺面，中溜脈，不幸為盲。
刺頭中腦戶，入腦立死。
刺舌下中脈太過，血出不止為瘖。
刺足下布絡中脈，血不出為腫。
刺鹸中大脈，令人仆脫色。
刺氣街中脈，血不出，為腫鼠僕。
刺脊間，中髓為傴。
刺乳上，中乳房為腫根蝕。
刺缺盆中內陷，氣泄令人喘欬逆。
刺手魚腹內陷為腫。

無刺大醉，令人氣亂。
無刺大怒，令人氣逆。
無刺大勞人，
無刺新飽人，
無刺大饑人，
無刺大渴人，
無刺大驚人。

刺陰股中大脈，血出不止，死。
刺客主人內陷中脈，為內漏為聾。
刺膝髕出液為跛。
刺臂太陰脈，出血多立死。
刺足少陰脈，重虛出血，為舌難以言。
刺膺中陷中，肺為喘逆仰息。
刺肘中內陷，氣歸之，為不屈伸。
刺陰股下三寸內陷，令人遺溺。
刺掖下恢間內陷，令人欬。
刺少腹中膀胱溺出，令人少腹滿。
刺鴎腸內陷為腫。
刺匡上陷骨中脈，為漏為盲。
刺關節中液出，不得屈伸。

## 刺志論五十三

黃帝問曰︰願聞虛實之要。

歧伯對曰︰氣實形實，氣虛形虛，此其常也，反此者病。
穀盛氣盛，穀虛氣虛，此其常也，反此者病。
脈實血實，脈虛血虛，此其常也，反此者病。

帝曰︰如何而反。

歧伯曰︰氣虛身熱，此謂反也。
穀入多而氣少，此謂反也。
穀不入而氣多，此謂反也。
脈盛血少，此謂反也。
脈少血多，此謂反也。

氣盛身寒，得之傷寒。
氣虛身熱，得之傷暑。
穀入多而氣少者，得之有所脫血濕居下也。
穀入少而氣多者，邪在胃及與肺也。
脈小血多者，飲中熱也。
脈大血少者，脈有風氣，水漿不入，此之謂也。

夫實者，氣入也。虛者，氣出也。氣實者，熱也。氣虛者，寒也。入實者，左手開鍼空也。入虛者，左手閉鍼空也。

## 鍼解五十四

黃帝問曰︰願聞九鍼之解，虛實之道。

歧伯對曰︰剌虛則實之者，鍼下熱也，氣實乃熱也。
滿而泄之者，鍼下寒也，氣虛乃寒也。
菀陳則除之者，出惡血也。
邪勝則虛之者，出鍼勿按。
徐而疾則實者，徐出鍼而疾按之。
疾而徐則虛者，疾出鍼而徐按之。
言實與虛者，寒溫氣多少也。
若無若有者，疾不可知也。
察後與先者，知病先後也。
為虛與實者，工勿失其法。
若得若失者，離其法也。
虛實之要，九鍼最妙者，為其各有所宜也。
補瀉之時者，與氣開闔相合也。
九鍼之名，各不同形者，鍼窮其所當補瀉也。

剌實須其虛者，留鍼陰氣隆至，乃去鍼也。
剌虛須其實者，陽氣隆至，鍼下熱乃去鍼也。
經氣已至，慎守勿失者，勿變更也。
深淺在志者，知病之內外也。
近遠如一者，深淺其候等也。
如臨深淵者，不敢墮也。
手如握虎者，欲其壯也。
神無榮於眾物者，靜志觀病人無左右視也。
義無邪下者，欲端以正也。
必正其神者，欲瞻病人目制其神，令氣易行也。

所謂三里者，下膝三寸也。
所謂跗之者，舉膝分易見也。
巨虛者蹻足，鴬獨陷者。
下廉者，陷下者也。

帝曰︰余聞九鍼，上應天地四時陰陽，願聞其方，令可傳於後世以為常也。

歧伯曰︰夫一天二地三人四時五音六律七星八風九野，身形亦應之，鍼各有所宜，故曰九鍼。
人皮應天，人肉應地，人脈應人，人筋應時，人聲應音，人陰陽合氣應律，人齒面目應星，人出入氣應風，人九竅三百六十五絡應野。
故一鍼皮，二鍼肉，三鍼脈，四鍼筋，五鍼骨，六鍼調陰陽，七鍼益精，八鍼除風，九鍼通九竅，除三百六十五節氣，此之謂各有所主也。

人心意應八風，人氣應天，人髮齒耳目五聲，應五音六律，人陰陽脈血氣應地，人肝目應之九，（*以下文義不屬，當有錯簡*）九竅三百六十五。人一以觀動靜，天二以候五色，七星應之，以候髮毋澤，五音一以候宮商角徵羽，六律有餘不足，應之二地，一以候高下有餘，九野一節俞應之，以候閉節，三人變一分，人候齒泄多血少，十分角之變五分，以候緩急六分，不足三分，寒關節，第九分，四時人寒溫燥濕，四時一應之，以候相反，一四方各作解。

## 長刺節論五十五

剌家不診，聽病者言在頭，頭疾痛，為藏鍼之，剌至骨病已，上無傷骨肉及皮，皮者道也。

陰剌，入一傍四處。治寒熱。深專者，剌大藏，迫藏剌背，背俞也。剌之迫藏，藏會，腹中寒熱去而止，與剌之要，發鍼而淺出血。

治腐腫者剌腐上，視癰小大深淺剌，剌大者多血，小者深之，必端內鍼為故止。

病在少腹有積，剌皮殖以下，至少腹而止，剌俠脊兩傍四椎間，剌兩髂壷季恢肋間，導腹中氣熱下已。

病在少腹，腹痛不得大小便，病名曰疝，得之寒，剌少腹兩股間，剌腰慎骨間，剌而多之，盡炅病已。

病在筋，筋攣節痛，不可以行，名曰筋痺，剌筋上為故，剌分肉間，不可中骨也，病起筋炅，病已止。

病在肌膚，肌膚盡痛，名曰肌痺，傷於寒濕，剌大分小分，多發鍼而深之，以熱為故，無傷筋骨，傷筋骨，癰發若變，諸分盡熱，病已止。

病在骨，骨重不可舉，骨髓酸痛，寒氣至，名曰骨痺，深者剌無傷脈肉為故，其道大分小分，骨熱病已止。

病在諸陽脈，且寒且熱，諸分且寒且熱，名曰狂，剌之虛脈，視分盡熱，病已止。

病初發，歲一發，不治，月一發，不治，月四五發，名曰癲病，剌諸分諸脈，其無寒者以鍼調之，病已止。

病風且寒且熱，炅汗出，一日數過，先剌諸分理絡脈，汗出且寒且熱，三日一剌，百日而已。

病大風，骨節重，鬚眉墮，名曰大風，剌肌肉為故，汗出百日，剌骨髓，汗出百日，凡二百日，鬚眉生而止鍼。

## [第十五卷](https://zh.wikisource.org/wiki/黃帝內經/素問第十五卷)

## 皮部論五十六

黃帝問曰︰余聞皮有分部，脈有經紀，筋有結絡，骨有度量，其所生病各異，別其分部左右上下陰陽所在病之始終，願聞其道。

歧伯對曰︰欲知皮部以經脈為紀者，諸經皆然。

陽明之陽，名曰害蜚，上下同法，視其部中有浮絡者，皆陽明之絡也，其色多青則痛，多黑則痺，黃赤則熱，多白則寒，五色皆見，則寒熱也，絡盛則入客於經，陽主外，陰主內。

少陽之陽，名曰樞持，上下同法，視其部中有浮絡者，皆少陽之絡也，絡盛則入客於經，故在陽者主內，在陰者主出以滲於內，諸經皆然。

太陽之陽，名曰關樞，上下同法，視其部中有浮絡者，皆太陽之絡也，絡盛則入客於經。

少陰之陰，名曰樞儒，上下同法，視其部中有浮絡者，皆少陰之絡也，絡盛則入客於經，其入經也，從陽部注於經，其出者，從陰內注於骨。

心主之陰，名曰害肩，上下同法，視其部中有浮絡者，皆心主之絡也，絡盛則入客於經，

太陰之陰，名曰關蟄，上下同法視其部中有浮絡者皆太陰之絡也，絡盛則入客於經。
凡十二經絡脈者皮之部也。

是故百病之始生也，必先於皮毛，邪中之則腠理開，開則入客於絡脈，留而不去，傳入於經，留而不去，傳入於府，廩於腸胃。邪之始入於皮毛也，泝然起毫毛，開腠理。其入於絡也，則絡脈盛色變。其入客於經也，則感虛乃陷下。其留於筋骨之間，寒多則筋攣骨痛，熱多則筋弛骨消，肉爍鎌破，毛直而敗。

帝曰︰夫子言皮之十二部，其生病皆何如。

歧伯曰︰皮者，脈之部也。邪客於皮則腠理開，開則邪入客於絡脈，絡脈滿則注於經脈，經脈滿則入舍於府藏也，故皮者有分部，不與，而生大病也。

帝曰：善。

## 經絡論五十七

黃帝問曰︰夫絡脈之見也，其五色各異，青黃赤白黑不同，其故何也。

歧伯對曰︰經有常色，而絡無常變也。

帝曰︰經之常色何如。

歧伯曰︰心赤，肺白，肝青，脾黃，腎黑，皆亦應其經脈之色也。

帝曰︰絡之陰陽，亦應其經乎。

歧伯曰︰陰絡之色應其經，陽絡之色變無常，隨四時，而行也。寒多則凝泣，凝泣則青黑，熱多則淖澤，淖澤則黃赤，此皆常色，謂之無病。五色具見者，謂之寒熱。

帝曰︰善。

## 氣穴論五十八

黃帝問曰︰余聞氣穴三百六十五，以應一歲，未知其所，願卒聞之。

歧伯稽首再拜對曰︰窘乎哉問也。其非聖帝，孰能窮其道焉，因請溢意盡言其處。

帝捧手逡巡而卻曰︰夫子之開余道也，目未見其處，耳未聞其數，而目以明，耳以聰矣。

歧伯曰︰此所謂聖人易語，良馬易御也。

帝曰︰余非聖人之易語也，世言真數開人意，今余所訪問者真數，發蒙解惑，未足以論也。然余願聞夫子溢志盡言其處，令解其意，請藏之金匱，不敢復出。

歧伯再拜而起曰︰臣請言之，背與心相控而痛，所治天突與十椎及上紀，上紀者，胃脘也，下紀者，關元也。背胸邪繫陰陽左右如此，其病前後痛濇，胸恢痛而不得息不得臥上氣短氣偏痛，脈滿起斜出尻脈，絡胸恢支心貫鬲，上肩加天突，斜下肩交十椎下。

藏俞五十穴，府俞七十二穴，熱俞五十九穴，水俞五十七穴，頭上五行行五，五五二十五穴，中具兩傍各五，凡十穴，大椎上兩傍各一，凡二穴，目瞳子浮白二穴，兩髀厭分中二穴，犢鼻二穴，耳中多所聞二穴，眉本二穴，完骨二穴，頂中央一穴，枕骨二穴，上關二穴，大迎二穴，下關二穴，天柱二穴，巨虛上下廉四穴，曲牙二穴，天突一穴，天府二穴，天牖二穴，扶突二穴，天窗二穴，肩解二穴，關元一穴，委陽二穴，肩貞二穴，瘖門一穴，齊一穴，胸俞十二穴，背俞二穴，膺俞十二穴，分肉二穴，踝上橫二穴，陰陽蹻四穴，水俞在諸分，熱俞在氣穴，寒熱俞在兩骸厭中二穴，大禁二十五，在天府下五寸，凡三百六十五穴，鍼之所由行也。

帝曰︰余已知氣穴之處，遊鍼之居，願聞孫絡谿谷，亦有所應乎。

歧伯曰︰孫絡三百六十五穴會，亦以應一歲，以溢奇邪，以通榮衛，榮衛稽留，衛散榮溢，氣竭血著，外為發熱，內為少氣，疾瀉無怠，以通榮衛，見而瀉之，無問所會。

帝曰︰善。願聞谿谷之會也。

歧伯曰︰肉之大會為谷，肉之小會為谿，肉分之間，谿谷之會，以行榮衛，以會大氣。
邪溢氣壅，脈熱肉敗榮衛不行，必將為膿內銷骨髓，外破大膕，留於節湊，必將為敗。
積寒留舍，榮衛不居，卷肉縮筋，肋肘不得伸，內為骨痺，外為不仁，命曰不足，大寒留於谿谷也。
谿谷三百六十五穴會，亦應一歲。其小痺淫溢，循脈往來，微鍼所及，與法相同。

帝乃辟左右而起再拜曰︰今日發蒙解惑，藏之金匱，不敢復出，乃藏之金蘭之室，署曰氣穴所在。

歧伯曰︰孫絡之脈別經者，其血盛而當瀉者，亦三百六十五脈，並注於絡，傳注十二絡脈，非獨十四絡脈也，內解瀉於中者十脈。

## 氣府論五十九

**足太陽脈**氣所發者七十八穴︰兩眉頭各一，入髮至項三寸半，傍五相去三寸，其浮氣在皮中者凡五行，行五，五五二十五，項中大筋兩傍各一，風府兩傍各一，俠背以下至尻尾二十一節十五間各一，五藏之俞各五，六府之俞各六，委中以下至足小指傍各六俞。

**足少陽脈**氣所發者六十二穴︰兩角上各二，直目上髮際內各五，耳前角上各一，耳前角下各一，銳髮下各一，客主人各一，耳後陷中各一，下關各一，耳下牙車之後各一，缺盆各一，掖下三寸恢下至胠八間各一，髀樞中傍各一，膝以下至足小指次指各六俞。

**足陽明脈**氣所發者六十八穴︰額顱髮際傍各三，面鼽骨空各一，大迎之骨空各一，人迎各一，缺盆外骨空各一，膺中骨間各一，俠鳩尾之外當乳下三寸俠胃脘各五，俠齊廣三寸各三，下齊二寸俠之各三。氣街動脈各一，伏菟上各一，三里以下至足中指各八俞，分之所在穴空。

**手太陽脈**氣所發者三十六穴︰目內眥各一，目外各一，鼽骨下各一，耳郭上各一，耳中各一，巨骨穴各一，曲掖上骨穴各一，柱骨上陷者各一，上天窗四寸各一，肩解各一，肩解下三寸各一，肘以下至手小指本各六俞。

**手陽明脈**氣所發者二十二穴︰鼻空外廉項上各二，大迎骨空各一，柱骨之會各一，襖骨之會各一，肘以下至手大指次指本各六俞。

**手少陽脈**氣所發者三十二穴︰鼽骨下各一，眉後各一，角上各一，下完骨後各一，項中足太陽之前各一，俠扶突各一，肩貞各一，肩貞下三寸分間各一，肘以下至手小指次指本各六俞。

**督脈**氣所發者二十八穴︰項中央二，髮際後中八，面中三，大椎以下至尻尾及傍十五穴，至焔下凡二十一節，脊椎法也。

**任脈**之氣所發者二十八穴：喉中央二，膺中骨陷中各一，鳩尾下三寸胃脘五寸胃脘以下至橫骨六寸半一，腹脈法也，下陰別一，目下各一，下脣一，齗交一。

**衝脈**氣所發者二十二穴︰俠鳩尾外各半寸至齊寸一，俠齊下傍各五分至橫骨寸一，腹脈法也。

足少陰舌下，厥陰毛中急脈各一，手少陰各一，陰陽蹻各一，手足諸魚際脈氣所發者凡三百六十五穴也。

## [第十六卷](https://zh.wikisource.org/wiki/黃帝內經/素問第十六卷)

## 骨空論六十

黃帝問曰︰余聞風者百病之始也，以鍼治之，奈何。

歧伯對曰︰風從外入，令人振寒，汗出、頭痛、身重、惡寒。治在風府，調其陰陽，不足則補，有餘則瀉。

大風頸項痛，刺風府，風府在上椎。大風汗出，灸譩譆，譩譆在背下俠脊傍三寸所，厭之令病者呼譩譆，譩譆應手。從風憎風，刺眉頭。失枕在肩上橫骨間，折使榆臂齊肘正灸脊中。眇絡季恢引少腹而痛脹，刺譩譆。腰痛不可以轉搖，急引陰卵，刺八髎與痛上，八髎在腰尻分間。

鼠瘺寒熱，還刺寒府，寒府在附膝外解營。取膝上外者，使之拜；取足心者，使之跪。任脈者，起於中極之下，以上毛際，循腹裏，上關元，至咽喉，上頤循面入目。衝脈者，起於氣街，並少陰之經，俠臍上行，至胸中而散。任脈為病，男子內結七疝，女子帶下瘕聚。衝脈為病，逆氣裏急。督脈為病，脊強反折。督脈者，起於少腹以下骨中央。女子入繫廷孔，其孔，溺孔之端也。其絡循陰器，合篡間，繞篡後，別繞臀，至少陰與巨陽中絡者合，少陰上股內後廉，貫脊屬腎。與太陽起於目內眥，上額交巔，上入絡腦，還出別下項，循肩膊內，俠脊抵腰中，入循膂絡腎。其男子循莖下至篡，與女子等，其少腹直上者，貫臍中央，上貫心，入喉上頤，環唇上繫兩目之下中央。此生病，從少腹上衝心而痛，不得前後，為衝疝，其女子不孕，癃痔、遺溺、嗌幹；督脈生病治督脈，治在骨上，甚者在臍下營。其上氣有音者，治其喉中央，在缺盆中者。其病上衝喉者，治其漸，漸者，上俠頤也。

蹇膝伸不屈，治其楗；坐而膝痛，治其機；立而暑解，治其骸關；膝痛，痛及拇指，治其膕；坐而膝痛如物隱者，治其關；膝痛不可屈伸，治其背內；連（骨行）若折，治陽明中俞髎。若別，治巨陽少陰滎，淫濼脛痠，不能久立，治少陽之維，在外踝上五寸。輔骨上橫骨下為楗，俠髖為機，膝解為骸關，俠膝之骨為連骸，骸下為輔，輔上為膕，膕上為關，頭橫骨為枕。

水俞五十七穴者，尻上五行，行五，伏菟上兩行，行五，左右各一行，行五，踝上各一行，行六穴。

髓空：在腦後三分，在顱際銳骨之下，一在齦基下，一在項後中復骨下，一在脊骨上空，在風府上。脊骨下空，在尻骨下空。數髓空，在面俠鼻；或骨空在口下，當兩肩。兩髆骨空，在髆中之陽。臂骨空，在臂陽，去踝四寸兩骨空之間。股骨上空，在股陽出上膝五寸。（骨行）骨空，在輔骨之上端。股際骨空，在毛中動下。尻骨空，在髀骨之後，相去四寸。扁骨有滲理湊無髓孔，易髓無空。

灸寒熱之法，先灸項大椎，以年為壯數；次灸橛骨，以年為壯數。視背俞陷者灸之，舉臂肩上陷者灸之，兩季脅之間灸之，外踝上絕骨之端灸之，足小指次指間灸之，腨下陷脈灸之，外踝後灸之，缺盆骨上切之堅痛如筋者灸之，膺中陷骨間灸之，掌束骨下灸之，臍下關元三寸灸之，毛際動脈灸之，膝下三寸分間灸之，足陽明跗上動脈灸之，巔上一灸之。犬所囓之處灸之，三壯，即以犬傷病法灸之。凡當灸二十九處。傷食灸之，不已者，必視其經之過於陽者，數刺其俞而藥之。

## 水熱穴論六十一

黃帝問曰︰少陰何以主腎，腎何以主水。

歧伯對曰︰腎者，至陰也，至陰者，盛水也。肺者，太陰也，少陰者，冬脈也，故其本在腎，其末在肺，皆積水也。

帝曰︰腎何以能聚水而生病。

歧伯曰︰腎者，胃之關也，關門不利，故聚水而從其類也，上下溢於皮膚，故為胕腫，胕腫者，聚水而生病也。

帝曰︰諸水皆生於腎乎。

歧伯曰︰腎者，牝藏也，地氣上者屬於腎，而生水液也，故曰至陰。勇而勞甚則腎汗出，腎汗出逢於風，內不得入於藏府，外不得越於皮膚，客於玄府，行於皮裏，傳為胕腫，本之於腎，名曰風水。所謂玄府者，汗空也。

帝曰︰水俞五十七處者，是何主也。

歧伯曰︰腎俞五十七穴，積陰之所聚也，水所從出入也。尻上五行行五者，此腎俞。故水病，下為胕腫大腹，上為喘呼，不得臥者，標本俱病，故肺為喘呼，腎為水腫，肺為逆不得臥，分為相輸俱受者，水氣之所留也。伏菟上各二行行五者，此腎之街也。三陰之所交結於腳也。踝上各一行行六者，此腎脈之下行也，名曰大衝。凡五十七穴者，皆藏之陰絡，水之所客也。

帝曰︰春取絡脈分肉，何也。

歧伯曰︰春者，木始治，肝氣始生，肝氣急，其風疾，經脈常深，其氣少，不能深入，故取絡脈分肉間。

帝曰︰夏取盛經分腠，何也。

歧伯曰︰夏者，火始治，心氣始長，脈瘦氣弱，陽氣留溢，熱熏分腠，內至於經，故取盛經分腠，絕膚而病去者，邪居淺也，所謂盛經者，陽脈也。

帝曰︰秋取經俞，何也。

歧伯曰︰秋者，金始治，肺將收殺，金將勝火，陽氣在合，陰氣初勝，濕氣及體，陰氣未盛，未能深入，故取俞以瀉陰邪，取合以虛陽邪，陽氣始衰，故取於合。

帝曰︰冬取井滎，何也。

歧伯曰︰冬者，水始治，腎方閉，陽氣衰少，陰氣堅盛，巨陽伏沈，陽脈乃去，故取井以下陰逆，取滎以實陽氣。故曰︰冬取井滎，春不鼽衄，此之謂也。

帝曰︰夫子言治熱病五十九俞，余論其意，未能領別其處，願聞其處，因聞其意。

歧伯曰︰頭上五行行五者，以越諸陽之熱逆也，大杼、膺俞、缺盆、背俞，此八者，以瀉胸中之熱也。氣街、三里、巨虛上下廉，此八者，以瀉胃中之熱也。雲門、襖骨、委中、髓空，此八者，以瀉四支之熱也。五藏俞傍五，此十者，以瀉五藏之熱也。凡此五十九穴者，皆熱之左右也。

帝曰︰人傷於寒，而傳為熱，何也。

歧伯曰︰夫寒盛，則生熱也。

[第十七卷](https://zh.wikisource.org/wiki/黃帝內經/素問第十七卷)

- 調經論六十二

[第十八卷](https://zh.wikisource.org/wiki/黃帝內經/素問第十八卷)

- 繆刺論六十三
- 四時刺逆從論六十四
- 標本病傳論六十五

[第十九卷](https://zh.wikisource.org/wiki/黃帝內經/素問第十九卷)

- 天元紀大論六十六
- 五運行大論六十七
- 六微旨大論六十八

[第二十卷](https://zh.wikisource.org/wiki/黃帝內經/素問第二十卷)

- 氣交變大論六十九
- 五常政大論七十

[第二十一卷](https://zh.wikisource.org/wiki/黃帝內經/素問第二十一卷)

- 六元正紀大論七十一
- 刺法論七十二（新校正云本篇亡在王冰之前）•(遺篇)
- 本病論七十三（新校正云本篇亡在王冰之前）•(遺篇)

[第二十二卷](https://zh.wikisource.org/wiki/黃帝內經/素問第二十二卷)

- 至真要大論七十四

[第二十三卷](https://zh.wikisource.org/wiki/黃帝內經/素問第二十三卷)

- 著至教論七十五
- 示從容論七十六
- 疏五過論七十七
- 徵四失論七十八

[第二十四卷](https://zh.wikisource.org/wiki/黃帝內經/素問第二十四卷)

- 陰陽類論七十九
- 方盛衰論八十
- 解精微論八十一



