欽定古今圖書集成方輿彙編職方典

　第四百四十七卷目錄

　南陽府部彙考一

　　南陽府建置沿革考

　　南陽府疆域考〈有圖　形勝附〉

　　南陽府星野考

職方典第四百四十七卷

# 南陽府部彙考一

　　南陽府建置沿革考　　　　　　　　《通志》

　　本府

　　《禹貢》豫州之域，在周為申伯應鄧二侯之封。春秋時併於楚，戰國屬韓。秦取韓地自漢江以北，置南陽郡以在中國之南而居陽地，故謂之南陽。漢因秦制，領於荊州刺史。東漢光武起兵舂陵，立更始於淯水上，即此。後天下既定，亦置南陽郡。曹魏因之，晉改郡為國。劉宋復改國為郡，屬雍州，後魏西魏俱屬荊州，後周屬豫州，隋初罷郡置鄧州，尋置南陽郡。唐置鄧州，南陽郡以山南道治之。宋為鄧州，武勝軍屬京西南路。金屬南京路，元改南陽府，明因之，領州三縣十，成化十年，改汝州及魯山等四縣直隸布政使司。尋增置南召、桐柏、淅川三縣屬南陽府。

皇清初因之，今裁南召縣領州二縣十。

　　南陽縣〈附郭〉

　　周申伯國。戰國為韓宛邑。秦置宛縣屬南陽郡。漢武帝以霍去病功冠諸軍，析冠軍縣封之東。漢、三國、魏皆因之晉，改郡為國，縣屬如故。南北朝、南宋改國為郡，屬如故。後魏析置上柏縣。後周省宛縣入焉，尋又改為上宛縣。隋開皇初始改為南陽縣，屬鄧州，尋罷州，仍屬南陽郡。唐武德三年以縣置宛州，後廢州，復置縣，屬鄧州南陽郡。宋金俱屬鄧州武勝軍。元屬南陽府。明屬南陽府。

皇清因之，編戶二十一里。

　　鎮平縣

　　漢置安眾縣，屬南陽郡。東漢因之。晉、南北朝、隋、唐、宋俱廢為穰縣北鄉地。金初，置陽管鎮，至大五年，始改曰鎮平縣屬申州。元屬南陽府。明初省入南陽縣，尋復置仍屬南陽府。

皇清因之，編戶一十七里。

　　唐縣

　　漢置比陽縣，屬南陽郡。東漢因之。晉改郡為國，以縣屬焉。南北朝、劉宋屬廣平郡。隋大業初置淮安郡治此。唐初置顯州，後以為唐州淮安郡縣屬，如故。五代唐因之。晉改泌州，漢復舊。宋金俱屬唐州。元至元三年廢，比陽縣入唐州。明初降州為縣，改屬南陽府。

皇清因之，編戶二十里。

　　泌陽縣

　　漢置舞陰縣，屬南陽郡。東漢、三國、魏皆因之。晉改郡為國，縣屬如故。南北朝、劉宋、後魏俱屬南陽郡。隋開皇初改縣曰臨舞。屬淮安郡。唐貞觀元年省入湖陽，尋復置。天寶元年，始更名泌陽，屬唐州淮安郡。五代梁徙泌州，治泌陽縣。宋金俱屬唐州。元初改縣曰昆陽，尋復故名屬唐州。明改屬南陽府。

皇清因之，編戶一十里。

　　南召縣

　　周春秋楚地。漢晉俱屬雉縣地。今府地北有雉城，即此。唐屬向城縣地。宋金元屬南陽縣地。明初置鴉路鎮，屬南陽縣。成化十二年，析南陽縣北境置縣，因地有南召店，故名屬南陽府。

皇清因之，編戶一里。順治十七年裁。

　　桐柏縣

　　夏禹貞導淮自桐柏，即此。漢置復陽縣，以在桐柏大復山之陽，故名，屬南陽郡。東漢因之。隋始改縣曰桐柏。屬淮安郡。唐武德初，置純州，貞觀元年州廢，以縣屬唐州淮安郡。宋金俱仍舊。元至元三年廢縣為保，併入唐州。明初置桐柏鎮。成化十三年，復置縣屬南陽府。

皇清因之，編戶四里。

　　鄧州

　　周春秋時鄧侯國。秦為穰邑，封丞相魏冉為穰侯即此。漢置穰縣，屬南陽郡。東漢、三國、魏皆因之。晉屬義陽郡。南北朝劉宋屬新野郡。後魏因之。隋開皇三年，罷郡始置鄧州治此大業。初州廢，以縣改屬南陽郡。唐乾元初，復改鄧州縣屬如故。五代梁置宣化軍，唐改威勝軍，周改武勝軍，宋金俱仍舊。元屬南陽府。明復為鄧州省，穰縣入焉，屬如故。

皇清因之，編戶一十二里，領縣三。

　　內鄉縣

　　周春秋時為楚之白羽地。秦置中鄉縣，屬南陽郡。漢屬弘農郡。東漢屬南陽郡。三國、魏因之。晉屬順陽郡。南北朝劉宋屬南陽郡。西魏始改內鄉縣，屬淅陽郡。後周縣廢。隋復置縣，仍還故屬。唐武德初析置黑水縣，尋省入焉，屬鄧州南陽郡。宋入平興國六年，析置順陽縣。金仍舊。元至元二年以順陽縣省入，仍屬鄧州。明屬仍舊。

皇清因之，編戶二十八里。

　　新野縣

　　漢始置新野縣，屬南陽郡。東漢、三國、魏皆因之。晉屬義陽郡。南北朝、劉宋元嘉末省，大明元年復置，屬新野郡。後魏因之。隋屬南陽郡。唐乾元元年，省入穰縣。五代宋金俱廢為新野鎮。元復置縣，屬鄧州。明屬仍舊。

皇清因之，編戶一十八里。

　　淅川縣

　　周春秋楚子遷許於析，即此。秦屬南陽郡地。漢置析陽，屬弘農郡。東漢屬南陽郡。晉屬順陽郡。南北朝、南宋屬南陽郡。後魏始置淅川縣，屬南鄉郡，尋改南鄉曰淅陽郡縣屬如故。隋、唐、宋俱省入內鄉縣。金復置，縣屬鄧州武勝軍。元至元二年復省入內鄉縣。明初因之。成化七年，仍析內鄉之西南境，置縣屬鄧州。

皇清因之，編戶一十四里。

　　裕州

　　周春秋時楚之方城。漢置堵陽縣，屬南陽郡。東漢改曰順陽縣。晉因之。南北朝劉宋置順陽郡治此。後魏因之。西魏改曰方城縣。屬襄邑郡。北齊郡縣俱廢。隋大業初復置縣，屬淯陽郡。唐真昌間改屬魯州，尋廢州，以縣屬唐州淮安郡。宋慶曆二年廢為鎮，入南陽縣，元豐元年復置。金泰和八年，始置裕州，以縣屬焉。元仍舊。明以方城縣省入，屬南陽府。

皇清因之，編戶八里，領縣二。

　　舞陽縣

　　漢置舞陽縣，屬潁川郡，以在舞水之陽，故名。東漢因之。三國魏改置舞陽郡，後仍改為縣。晉屬襄城郡。南北朝劉宋屬武陵郡。後魏屬襄城郡。隋開皇初改曰北舞縣。屬潁川郡。唐開元四年，復曰舞陽。屬許州潁川郡。宋屬潁昌府。金復屬許州。元初省入葉縣，尋復置，屬裕州。明屬仍舊。

皇清因之，編戶二十六里。

　　葉縣

　　周本應子國，春秋時為楚地，後為沈諸梁之邑。漢始置葉縣，屬南陽郡。東漢三國魏皆因之。晉改郡為國，縣屬如故。南北朝後周析置定南縣，與葉縣並屬南襄城郡。隋大業初省定南縣入焉，屬潁川郡。唐初陞為葉州，又改僊州，尋罷州復置，縣屬汝州臨汝郡。宋仍舊。金元俱屬裕州。明屬仍舊。

皇清因之，編戶三十二里。





　　南陽府疆域圖



![南陽府疆域圖](https://zh.wikisource.org/wiki/Page:Gujin_Tushu_Jicheng,_Volume_097_(1700-1725).djvu/64)

