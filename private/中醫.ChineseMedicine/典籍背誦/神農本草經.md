# 神農本草經

[TOC]

## 上經

### 序

上藥一百二十種為君，主養命以應天，無毒，多服久服不傷人，欲輕身益氣不老延年者，本《上經》。

中藥一百二十種為臣，主養性以應人，無毒，有毒，斟酌其宜，欲遏病補虛羸者，本《中經》。

下藥一百二十五種為佐使，主治病以應地，多毒，不可久服，欲除寒熱邪氣、破積聚、愈疾者，本《下經》。

藥有君臣佐使，以相宣攝合和者，宜用一君二臣五佐，又可一君三臣九佐使也。

藥有陰陽配合，子母兄弟，根莖花實草石骨肉。有單行者，有相須者，有使者，有相畏者，有相惡者，有相反者，有相殺者。凡此七情和合視之，當用相須相使良者，勿用相惡相反者。若有毒宜制，可用相畏相殺者，不爾，勿合用也。

藥有酸鹹甘苦辛五味，又有寒熱溫涼四氣及有毒無毒，陰乾暴乾，采治時日，生熟，上地所出，真偽陳新，並各有法。

藥性有宜丸者，宜散者，宜水煮者，宜酒浸者，宜膏煎者，亦有一物兼宜者，亦有不可入湯酒者，並隨藥性，不得違越。

凡欲治病，先察其源，先候病機。五臟未虛，六腑未竭，血脈未亂，精神未散，服藥必活。若病已成，可得半愈。病勢已過，命將難全。

若用毒藥療病，先起如黍粟，病去及止。不去，倍之；不去，十之。取去為度。

治寒以熱藥，治熱以寒藥。飲食不消，以吐下藥。鬼註蠱毒，以毒藥。癰腫瘡瘤，以瘡藥。風濕，以風濕藥。各隨其所宜。

病在胸鬲以上者，先食後服藥。病在心腹以下者，先服藥而後食。病在四肢血脈者，宜空腹而在旦。病在骨髓者，宜飽滿而在夜。

夫大病之主，有中風、傷寒、溫瘧、中惡、霍亂、大腹、水腫、腸澼下利、大小便不通、賁肫、上氣、咳逆、嘔吐、黃疸、消渴、留飲、澼食、堅積癥瘕、驚邪、癲癇、鬼註、喉痹、齒痛、耳聾、目盲、金創、踒折、癰腫、惡瘡、痔、瘺、癭瘺、男子五勞七傷、虛乏羸瘦，女子帶下、崩中、血閉，蟲蛇蠱毒所傷，此皆大略，宗兆。其間變動枝節，各宜依端緒以取之。

### 玉石部上品

**玉泉**　味甘平。主治五臟百病。柔筋強骨、安魂魄、長肌肉、益氣，久服耐寒暑，不饑渴，不老神仙。人臨死服五斤，死三年色不變。一名玉劄。

**丹砂**　味甘微寒。治身體五臟百病。養精神、安魂魄、益氣、明目，殺精魅邪惡鬼。久服通神明不老。能化為汞。生山谷。

**水銀**　味辛寒。主治疥瘙痂瘍百禿，殺皮膚中蟲虱，墮胎，除熱。殺金銀銅錫毒，熔化還復為丹。久服神仙不死。生平土。

**空青**　味甘寒。主治青盲、耳聾。明目，利九竅，通血脈，養精神。久服輕身延年不老。能化銅鐵鉛錫作金。生山谷。

**曾青**　味酸小寒。主治目痛，止淚出，風痹，利關節，通九竅，破癥瘕積聚。久服輕身不老。能化金銅。生山谷。

**白青**　味甘平。主明目，利九竅，耳聾，心下邪氣。令人吐，殺諸毒三蟲。久服通神明，輕身延年不老。生山谷。

**雲母**　味甘平。主治身皮死肌，中風寒熱如在車船上，除邪氣，安五臟，益子精，明目，輕身延年。一名雲珠，一名雲華，一名雲英，一名雲液，一名雲沙，一名鱗石。生山谷。

**朴消**　味苦寒無毒。主治百病，除寒熱邪氣，逐六腑積聚、結固留癖。能化七十二種石。煉餌服之，輕身神仙。生山谷。

**消石**　味苦寒。主治五臟積熱，胃脹閉。滌去畜結飲食，推陳致新，除邪氣。煉之如膏，久服輕身。一名芒硝。生山谷。

**礬石**　味酸寒。主治寒熱泄利，白沃陰蝕，惡瘡目痛，堅骨齒。煉餌服之，輕身不老增年。一名羽涅。生山谷。

**滑石**　味甘寒。主治身熱泄澼，女子乳難，癃閉。利小便，蕩胃中積聚寒熱，益精氣。久服輕身、耐饑，長年。生赭陽山谷。

**紫石**　味甘平。主治心腹欬逆邪氣，補不足，女子風寒在子宮，絕孕十年無子。久服溫中、輕身、延年。生太山山谷。

**白石英**　味甘微溫。主治消渴，陰痿不足，欬逆，胸膈間久寒。益氣，除風濕痹。久服輕身、長年。生山谷。

**青石赤石黃石白石黑石脂等**　味甘平。主治黃疸、泄利、腸澼膿血、陰蝕、下血赤白、邪氣、癰腫、疽痔惡瘡、頭瘍、疥瘙。久服補髓益氣，肥健，不饑，輕身，延年。五石脂，各隨五色補五臟。生山谷。

**太一禹余糧**　味甘平。主治咳逆上氣、癥瘕、血閉、漏下，除邪氣。久服耐寒暑不饑，輕身飛行千里神仙。一名石腦。生山谷。

**禹余糧**　味甘寒。主治咳逆、寒熱、煩滿，下利赤白，血閉癥家大熱。煉餌服之，不饑、輕身、延年。生池澤。

**雄黃**　味苦平。主治寒熱鼠瘺，惡瘡疽痔，死肌，殺精物惡鬼邪氣百蟲毒，勝五兵。煉食之，輕身神仙。一名黃食石。生山谷。

### 草部上品

**青芝**　味酸平。主明目，補肝氣，安精魂，仁恕。久食輕身不老，延年神仙。一名龍芝。生山谷。

**赤芝**　味苦平。主治胸中結，益心氣，補中，增智慧，不忘。久食輕身不老，延年神仙。一名丹芝。生山谷。

**黃芝**　味甘平。主治心腹五邪，益脾氣，安神，忠信和樂。久食輕身不老，延年神仙。一名金芝。生山谷。

**白芝**　味辛平。主治咳逆上氣，益肺氣，通利口鼻，強誌意勇悍，安魄。久食輕身不老，延年神仙。一名玉芝。生山谷。

**黑芝**　味鹹平。主治癃，利水道，益腎氣，通九竅，聰察。久食輕身不老，延年神仙。一名玄芝。生山谷。

**紫芝**　味甘溫。主治耳聾，利關節，保神，益精氣，堅筋骨，好顏色。久食輕身不老，延年神仙。一名木芝。生山谷。

**天門冬**　味苦平，主治諸暴風濕偏痹，強骨隨，殺三蟲，去伏屍。久服輕身益氣延年。一名顛勒。生山谷。

**朮**　味苦溫。主治濕痹、死肌、痙疸，止汗除熱，消食，化煎餌。久服輕身、延年不饑。一名山薊。生鄭山山谷。

**委萎**　味甘平。主治中風暴熱不能動搖，跌筋結肉，諸不足，久服去面皯，好顏色潤澤，輕身不老。生川谷。

**乾地黃**　味甘寒。主治折跌絕筋傷中，逐血痹，填骨髓，長肌肉。做湯，除寒熱積聚，除痹。生者尤良。一名地髓。生川澤。

**菖蒲**　味辛溫。主治風寒濕痹，咳逆上氣，開心孔，補五臟，通九竅，明耳目，出音聲。久服，輕身，不忘，不迷惑，延年。一名昌陽。生池澤。

**遠志**　味苦溫。主治咳逆傷中，補不足，除邪氣，利九竅，益智慧，耳目聰明，不忘，強智倍力。久服輕身不老。葉名小草。一名葽繞，一名細草。生川谷。

**澤瀉**　味甘寒。主治風寒濕痹，乳難，消水，養五臟，益氣力，肥健。久服耳目聰明，不饑，延年輕身，面生光，能行水上。一名水瀉，一名芒芋，一名鵠瀉。生池澤。

**署豫**　味甘小溫。主治傷中，補虛羸，除寒熱邪氣，補中益氣力，長肌肉。久服耳目聰明，輕身不饑延年。一名山芋。生山谷。

**鞠華**　味苦平。主治風頭，頭眩腫痛，目欲脫，淚出，皮膚死肌，惡風濕痹。久服，利血氣、輕身、耐老延年。一名節華。生川澤。

**甘草**　味甘平。主治五臟六腑寒熱邪氣，堅筋骨，長肌肉，倍力，金創，尰，解毒，久服輕身延年。生川谷。

**人參**　味甘小寒。主補五臟，安精神，定魂魄，止驚悸，除邪氣，明目，開心益智。一名人銜，一名鬼蓋。生山谷。

**石斛**　味甘平。主治傷中，除痹下氣，補五臟虛勞羸瘦，強陰。久服厚腸胃，輕身延年。一名林蘭。生山谷。

**石龍芮**　味苦平。主治風寒濕痹，心腹邪氣，利關節，止煩滿。久服輕身明目不老。一名魯果能，一名地椹。生川澤。

**牛膝**　味苦（酸）平。主治寒濕痿痹，四肢拘攣，膝痛不可屈伸，逐血氣，傷熱火爛，墮胎。久服輕身耐老。一名石倍。生川谷。

**獨活**　味苦平無毒。主治風寒所出，金創，止痛，賁豚癇痙，女子疝瘕。久服輕身耐老。一名羌活，一名羌青，一名護羌使者。生川谷。

**升麻**　味甘平。主解百毒，殺百精老物殃鬼，辟溫疫瘴邪蠱毒。久服不夭，輕身長年，一名周升麻。生山谷。

**茈胡**　味苦平。主治心腹腸胃中結氣、飲食積聚、寒熱邪氣，推陳致新，久服輕身、明目、益精。一名地薰。生川谷。

**防葵**　味辛寒。主治疝瘕腸泄，膀胱熱結溺不下，咳逆，溫瘧，癲癇，驚邪狂走。久服堅骨髓，益氣輕身。一名梨蓋。生川谷。

**著實**　味苦平。主治陰痿、益氣，充肌膚，明目聰慧先知。久服不饑、不老輕身。生川谷。

**奄閭子**　味苦小溫無毒。主治五臟瘀血，腹中水氣，臚脹留熱，風寒濕痹，身體諸痛。久服輕身延年不老。生川谷。

**薏苡人**　味甘微寒。主治筋急拘攣不可屈伸，風濕痹，下氣。久服輕身益氣。其根下三蟲。一名解蠡。生平澤。

**車前子**　味甘寒無毒。主治氣癃，止痛、利水道小便，除濕痹。久服輕身耐老。一名當通。生平澤。

**析蓂子**　味辛酸溫無毒。主明目，目痛淚出，除痹補五臟，益精光。久服輕身不老。一名蔑析，一名大蕺，一名馬辛。生山澤。

**充蔚子**　味辛微溫。主明目益驚，除水氣。久服輕身。莖，主癮疹癢，可作湯浴。一名益母，一名益明，一名大劄。生池澤。

**木香**　味辛溫。主治邪氣，辟毒疫溫鬼，強誌，主淋露。久服不夢寤魘寐。生山谷。

**龍膽**　味苦澀。主治骨間寒熱，驚癇邪氣，續絕傷，定五臟，殺蠱毒。久服益智不忘，輕身耐老。一名陵遊。生山谷。

**菟絲子**　味辛平。主續絕傷，補不足，益氣力，肥健。汁，去面皯。久服明目輕身延年。一名菟蘆。生山谷。

**巴戟天**　味辛微溫。主治大風邪氣，陰痿不起。強筋骨，安五臟，補中，增誌，益氣。生山谷。

**白莫**　味甘寒。主治寒熱、八疸、消渴。補中益氣。久服輕身延年。一名穀菜。

**白蒿**　味甘平。主治五臟邪氣，風寒濕痹，補中益氣，長毛髮令黑，療心懸，少食常饑。久服輕身，耳目聰明，不老。生川澤。

**地膚子**　味苦寒。主治膀胱熱，利小便，補中益精氣。久服耳目聰明，輕身耐老。一名地葵。生平澤。

**石龍芻**　味苦微寒。主治心腹邪氣，小便不利，淋閉。風濕鬼註惡毒。久服補虛羸，輕身，耳目聰明，延年。一名龍須，一名草續斷。生山谷。

**落石**　味苦溫.主治風熱死肌，癰傷，口乾舌焦，癰腫不消，喉舌腫，水漿不下。久服輕身明目，潤澤好顏色，不老延年。一名石鯪，生川谷。

**黃連**　味苦無毒。主治熱氣，目痛眥傷泣出，明目，腸澼腹痛下利，婦人陰中腫痛。久服令人不忘。一名王連，生川谷。（亦貼生於樹木或墻壁上）

**王不留行**　味苦平。主治金創，止血、逐痛，出刺，除風痹內寒。久服輕身耐老增壽。生山谷。

**藍實**　味苦寒。主解諸毒，殺蟲蚑註鬼螫毒。久服頭不白，輕身。生平澤。（靛花，即青黛）

**景天**　味苦酸平。主大熱火瘡，身熱煩，邪惡氣。華，主女人漏下赤白，輕身明目。一名戒火，一名慎火。生川谷。

**天名精**　味甘寒。主治瘀血血瘕欲死，下血，止血，利小便，除小蟲，去痹，除胸中結熱，止煩渴。久服輕身耐老。一名麥句姜，一名蝦蟆藍，一名豕首。生川澤。（又名地菘，子名鶴虱，根名吐牛膝）

**蒲黃**　味甘平，主治心腹膀胱寒熱，利小便，止血，消瘀血。久服輕身，益氣力，延年神仙。生池澤。

**香蒲**　味甘平，主治五臟心下邪氣，口中爛臭，堅齒、明目、聰耳。久服輕身耐勞。一名雎。生池澤。

**蘭草**　味辛平。主利水道，殺蠱毒，辟不祥。久服益氣、輕身、不老，通神明。一名水香。生池澤。

**決明子**　味鹹平。主治青芒，目淫膚赤白膜，眼赤痛淚出。久服益精光輕身。生川澤。

**雲實**　味辛小溫。主治泄利腸澼，殺蟲蠱毒，去邪惡結氣，止痛，除寒熱。華，主治見鬼精物。多食令人狂走。久服輕身，通神明。生川谷。（又名員實、天豆、雲英）

**黃芪**　味甘微溫。主治癰疽久敗瘡，排膿止痛，大風癩疾，五痔鼠瘺，補虛，小兒百病。一名戴糝。生山谷。

**蛇床子**　味苦平。主治婦人陰中腫痛，男子陰漏，濕癢，除痹氣，利關節，癲癇惡瘡。久服輕身。一名蛇粟，一名蛇米。生川谷。

**漏蘆**　味苦鹹寒。主治皮膚熱，惡瘡疽痔，濕痹，下乳汁。久服輕身益氣，耳目聰明，不老延年。一名野蘭。生山谷。

**茜根**　味苦寒。主治寒濕風痹，黃疸。補中。生山谷。

**旋華**　味甘溫。主益氣，去面皯黑色，媚好。根，主腹中寒熱邪氣，利小便。久服不饑輕身。一名筋根華，一名金沸。生平澤。

**白兔藿**　味苦平。主治蛇虺蜂蠆猘狗菜肉蠱毒，鬼註。一名白葛。生山谷。

**青蘘**　味甘寒。主治五臟邪氣，風寒濕痹，益氣，補腦髓，堅筋骨。久服耳目聰明，不饑、不老、增壽。巨勝苗也。（即胡麻之苗）生川谷。

**當歸**　味甘溫無毒。主治欬逆上氣，溫瘧熱洗洗在皮膚中，婦人漏下絕子諸惡瘡瘍，金創，主飲之。一名乾歸。生川谷。

### 木部上品

**茯苓**　味甘平。主治胸脅逆氣，憂恚驚恐，心下結痛，寒熱煩滿咳逆，口焦舌乾，利小便。久服安魂養神，不饑延年。一名伏兔。生山谷。

**松脂**　味苦溫。主治癰疽惡瘡，頭瘍白禿，疥瘙風氣，安五臟，除熱。久服輕身延年。一名松膏，一名松肪。生山谷。

**柏實**　味甘平。主治驚悸，安五臟，益氣，除風濕痹。久服令人潤澤美色，耳目聰明，不饑不老，輕身延年。生山谷。

**箘桂**　味辛溫。主治百病，養精神，和顏色，為諸藥先娉通使。久服輕身不老，面生光華，媚好常如童子。生交趾山谷。

**牡桂**　味辛溫。主治上氣咳逆、結氣，喉痹吐吸，利關節，補中益氣。久服通神，輕身不老。生山谷。

**杜仲**　味辛平。主治腰膝痛，補中，益精氣，堅筋骨，強誌，除陰下癢濕，小便余瀝。久服輕身耐老。一名思仙。生山谷。

**蔓荊實**　味苦微寒。主治筋骨間寒熱，濕痹拘攣，明目堅齒，利九竅，去白蟲。久服輕身耐老。小荊實亦等。

**女貞實**　味苦平。主補中安五臟，養精神，除百疾。久服肥健、輕身、不老。生川谷。

**桑上寄生**　味苦平。主治腰痛，小兒背強，癰腫，安胎，充肌膚，堅齒髮，長須眉。其實，明目、輕身、通神。一名寄屑，一名寓木，一名宛童。生山谷。

**蘇核**　味甘平無毒。主治心腹邪結氣，明目，目赤痛傷淚出。久服輕身、益氣、不饑。生川谷。

**蘗木**　味苦寒。主治五臟腸胃中結氣熱，黃疸，腸痔，止泄利，女子漏下赤白，陰陽蝕瘡。根，一名檀桓。生山谷。

**辛夷**　味辛溫。主治五臟身體寒熱，風頭腦痛，面皯。久服下氣，輕身明目，增年能老。一名辛引，一名侯桃，一名房木。生川谷。

**榆皮**　味甘平。主治大小便不通，利水道，除邪氣。久服輕身不饑。其實尤良。一名零榆。生山谷。

**酸棗**　味酸平。主治心腹寒熱邪結氣，四肢酸疼，濕痹。久服安五臟，輕身延年。生川澤。

**槐子**　味苦寒。主治五內邪氣熱，止涎唾，補絕傷，五痔火瘡，婦人乳瘕，子藏急痛。生平澤。

**枸杞**　味苦寒。主治五內邪氣，熱中消渴，周痹。久服堅筋骨，輕身耐老。一名杞根，一名地骨，一名枸忌，一名地輔。生平澤。

**橘柚**　味辛溫。主治胸中瘕熱逆氣，利水穀。久服去口臭，下氣通神。一名橘皮。生南山川谷。

### 果菜部上品

**蒲陶**　味甘平。主治筋骨濕痹，益氣倍力強誌，令人肥健，耐饑忍風寒。久食輕身不老延年。可作酒。生山谷。

**蓬蔂**　味酸平。主安五藏，益精氣，長陰令堅，強誌倍力，有子。久服輕身不老。一名覆盆。生平澤。

**大棗**　味甘平。主治心腹邪氣，安中養脾，助十二經，平胃氣，通九竅，補少氣少津液，身中不足，大驚，四肢重。和百藥。久服輕身長年。葉覆麻黃，能令出汗。生平澤。

**藕實莖**　味甘平。主補中養神，益氣力，除百疾。久服輕身耐老，不饑延年。一名水芝。生池澤。

**雞頭**　味甘平。主治濕痹，腰脊膝痛，補中，除百疾，益精氣，強誌，耳目聰明。久服輕身不饑，耐老神仙。一名雁喙。生池澤。

**甘瓜子**　味甘平。主令人悅澤，好顏色，益氣不饑。久服輕身耐老。瓜蒂，味苦寒。主治大水，身面四肢浮腫，下水，殺蠱毒，欬逆上氣；食諸果不消，病在胸腹中，皆吐下之。一名土芝。生平澤。

**冬葵子**　味甘寒。主治五藏六腑寒熱羸瘦，破五淋，利小便。久服堅骨長肌肉，輕身延年。

**莧實**　味甘寒。主治青盲明目，除邪，利大小便，去寒熱。久服益氣力，不饑輕身。一名馬莧。生川澤。

**苦菜**　味苦寒。主治五藏邪氣，厭榖胃痹。久服安心益氣，聰察少臥，輕身耐老。一名荼草，一名選。生川谷。

### 米穀部上品

**胡麻**　味甘平無毒。主治傷中虛羸，補五內，益氣力，長肌肉，填腦髓。久服輕身不老。葉名青蘘，一名巨勝。生川谷。

**麻蕡**　味辛平。主治七傷，利五藏，下血寒氣，多食令人見鬼狂走。久服通神明輕身。麻子，味甘平。主補中益氣。久服肥健不老。一名麻勃。生川谷。

### 蟲獸部上品

**髮髲**　味苦溫。主治五癃關格不通，利小便水道，療小兒癇，大人痓，仍自還神化。

**龍骨**　味甘平。主治心腹鬼註，精物老魅，咳逆，泄利膿血，女子漏下，癥瘕堅結，小兒熱氣驚癇。齒，主治小兒大人驚癇癲疾狂走，心下結氣，不能喘息，諸痙。殺精物。久服輕身通神明延年。生山谷。

**牛黃**　味苦平。主治驚癇寒熱，熱甚狂痓，除邪逐鬼。牛角鰓*，下閉血，瘀血疼痛，女子帶下血。髓，補中填骨髓，久服增年。膽，可丸藥。生平澤。

**麝香**　味辛溫。主辟惡氣，殺鬼精物，溫瘧，蠱毒癇痓，去三蟲。久服除邪不夢寤魘寐。生川谷。

**熊脂**　味甘微寒。主治風痹不仁筋急，五藏腹中積聚，寒熱羸瘦，頭瘍百禿，面皯皰。久服強誌不饑輕身。生山谷。

**白膠**　味甘平。主治傷中勞絕，腰痛羸瘦，補中益氣，婦人血閉無子，止痛安胎。久服輕身延年。一名鹿角膠。

**阿膠**　味甘平。主治心腹內崩，勞極灑灑如瘧狀，腰腹痛，四肢酸疼，女子下血，安胎。久服輕身益氣。一名傳致膠。

**丹雄雞**　味甘微溫。主治女子崩中漏下，赤白沃，補虛，溫中，止血通神，殺毒，辟不祥。頭，主殺鬼。肪，主治耳聾。腸，主治遺溺。肶胵裹黃皮，主治泄利。屎白，主治消渴，傷寒寒熱。翮羽，主下血閉。雞子，除熱火瘡，癇痓，可作虎魄神物。雞白蠹，肥豬。生平澤。

**雁肪**　味甘平無毒。主治風攣拘急，偏枯，氣不通利。久服益氣不饑，輕身耐老。一名鶩肪。生池澤。

**石蜜**　味甘平。主治心腹邪氣，諸驚癇痓，安五藏諸不足，益氣補中，止痛解毒，除眾病，和百藥。久服強誌輕身，不饑不老。生山谷。

**蜜蠟**　味甘微溫。主治下利膿血，補中，續絕傷，金創，益氣，不饑耐老。生山谷。

**蜂子**　味甘平。主治風頭，除蠱毒，補虛羸，傷中。久服令人光澤，好顏色，不老。大黃蜂子，主治心腹脹滿痛，輕身益氣。土蜂子，主治癰腫。一名蜚零。生山谷。

**牡蠣**　味鹹平。主治傷寒寒熱，溫瘧灑灑，驚恚怒氣，除拘緩，鼠瘺，女子帶下赤白。久服強骨節，殺邪鬼，延年。一名蠣蛤。生池澤。

**鯉魚膽**　味苦寒。主治目熱赤痛，青盲，明目。久服強悍益志氣。生池澤。

**鱧魚**　味甘寒。主治濕痹面目浮腫，下大水。一名酮魚。生池澤。

## 中經

### 玉石部中品

**石膽**　味酸小寒。主明目目痛，金創諸癇痙，女子陰蝕痛，石淋寒熱，崩中下血，諸邪毒氣，令人有子。煉餌服之不老，久服增壽神仙。能化鐵為銅、成金銀。一名畢石，生山谷。

**石鐘乳**　味甘溫。主治咳逆上氣，明目益精，安五臟，通百節，利九竅，下乳汁。生山谷。

**雌黃**　味辛平。主治惡瘡頭禿痂疥，殺毒蟲蝨，身癢，邪氣，諸毒。煉之久服，輕身、增年、不老。生山谷。

**殷孽**　味辛溫。主治爛傷瘀血，泄利寒熱，鼠瘺，癥瘕結氣。一名姜石。生山谷。

**孔公孽**　味辛溫。主治傷食不化，邪結氣，惡瘡疽瘺痔，利九竅，下乳汁。生山谷。

**石流黃**　味酸溫有毒。主治婦人陰蝕，疽痔惡血，堅筋骨，除頭禿，能化金銀銅鐵奇物。生山谷中。

**陽起石**　味酸無毒。主治崩中漏下，破子藏中血，癥瘕結氣，寒熱腹痛，無子，陰痿不起，補不足。一名白石。生奇山山谷。

**凝水石**　味辛寒。主治身熱，腹中積聚邪氣，皮中如火燒，煩滿。水飲之。久服不饑。一名白水石。生山谷。

**慈石**　味辛寒。主治周痹風濕，支節中痛，不可持物，洗洗酸痛，除大熱煩滿及耳聾。一名玄石。生山谷。

**理石**　味辛寒。主治身熱，利胃解煩，益精明目，破積聚，去三蟲。一名立制石。生山谷。

**長石**　味辛寒。主治身熱，四肢寒厥，利小便，通血脈，明目去翳，眇，去三蟲，殺蠱毒。久服不饑。一名方石。生山谷。

**膚青**　味辛。主治蠱毒，毒蛇，菜肉諸毒，惡創。一名推青。生山谷。

**鐵落**　味辛平。主治風熱惡創，瘍疽創痂疥，氣在皮膚中。　鐵，主堅肌耐痛。　鐵精主明目化銅。生平澤。

### 草部中品

**赤箭**　味辛溫。主殺鬼精物，蠱毒惡氣。久服益氣力，長陰，肥健，輕身增年。一名離母，一名鬼督郵。生川谷。

**麥門冬**　味甘平。主治心腹結氣，傷中傷飽，胃絡脈絕，羸瘦短氣。久服輕身、不老、不饑。生川谷。

**卷柏**　味辛平。主治五臟邪氣，女子陰中寒熱痛，癥瘕，血閉，絕子。久服輕身、和顏色。一名萬歲。生山谷。

**肉松容**　味鹹。主治五勞七傷，補中，除莖中寒熱痛，養五臟，強陰，益精氣，多子，婦人癥瘕。久服輕身。生山谷。

**蒺藜子**　味苦溫。主治惡血，破癥結積聚喉痹，乳難。久服長肌肉，明目輕身。一名旁通，一名屈人，一名止行，一名豺羽，一名升推。生平澤。

**防風**　味甘溫無毒。主治大風眩痛，惡風風邪，目盲無所見，風行周身，骨節疼痛，煩滿。久服輕身。一名銅蕓。生川澤。

**沙參**　味苦微寒無毒。主治血積驚氣，除寒熱，補中益肺氣。久服利人。一名知母。生川谷。

**芎藭**　味辛溫無毒。主治中風入腦頭痛，寒痹筋攣緩急，金創，婦人血閉無子。生川谷。

**蘼蕪**　味辛溫。主治欬逆，定驚氣，辟邪惡，除蠱毒鬼註，去三蟲。久服通神。一名薇蕪。

**續斷**　味苦微溫。主治傷寒，補不足，金創癰傷折跌，續筋骨，婦人乳難。久服益氣力。一名龍豆，一名屬折。生山谷。

**茵陳蒿**　味苦無毒。主治風濕寒熱邪氣，熱結黃疸。久服輕身、益氣、耐老。生太山及丘陵坡岸上。

**五味**　味酸溫。主益氣、咳逆上氣，勞傷羸瘦，補不足，強陰，益男子精。生山谷。

**秦艽**　味苦平。主治寒熱邪氣，寒濕風痹肢節痛，下水利小便。生山谷。

**黃芩**　味苦平。主治諸熱黃疸，腸澼泄利，逐水，下血閉，惡瘡疽蝕，火瘍。一名腐腸。生川谷。

**芍藥**　味苦。主治邪氣腹痛，除血痹，破堅積寒熱疝瘕，止痛，利小便，益氣。生川谷。

**乾薑**　味辛溫。主治胸滿咳逆上氣，溫中、止血，出汗，逐風濕痹，腸澼下利，生者尤良。久服去臭氣，通神明。生川谷。

**蒿本**　味辛微溫。主治婦人疝瘕，陰中寒腫痛，腹中急，除風頭痛，長肌膚，悅顏色。一名鬼卿，一名地新。生山谷。

**麻黃**　味苦溫無毒。主治中風傷寒頭痛，溫瘧，發表出汗，去邪熱氣，止欬逆上氣，除寒熱，破癥堅積聚。一名龍沙。生山谷。

**葛根**　味甘平。主治消渴，身大熱，嘔吐，諸痹，起陰氣，解諸毒。葛穀，主下利十歲以上。一名雞齊根。生川谷。

**知母**　味苦寒無毒。主治消渴熱中，除邪氣，肢體浮腫，下水，補不足，益氣。一名母蚳、連母、野蓼、地參、水參、水浚、貨母。生川谷。

**貝母**　味辛平。主治傷寒煩熱，淋瀝、邪氣、疝瘕，喉痹，乳難。金瘡風痙。一名空草。

**栝樓**　味苦寒。主治消渴，身熱煩滿，大熱。補虛安中，續絕傷。一名地樓。生川谷及山陰。

**丹參**　味苦微寒無毒。主治心腹邪氣，腸鳴幽幽如走水，寒熱積聚，破癥除瘕，止煩滿，益氣。一名卻蟬草。生山谷。

**玄參**　味苦微寒無毒。主治腹中寒熱積聚，女子產乳余疾。補腎氣，令人目明。一名重臺。生川谷。

**苦參**　味苦寒。主治心腹結氣，疝瘕積聚，黃疸，溺有餘瀝，逐水，除癰腫。補中，明目止淚。一名水槐，一名苦珈。生山谷及田野。

**狗脊**　味苦平。主腰背強，關機緩急，周痹，寒濕膝痛。頗利老人。一名百枝。生川谷。

**萆薢**　味苦平。主治腰背痛強，骨節風寒濕周痹。惡瘡不瘳，熱氣。生山谷。

**通草**　味辛平。主去惡蟲，除脾胃寒熱，通利九竅血脈關節，令人不忘。一名附支。生山谷。

**瞿麥**　味苦寒。主治關格諸癃結，小便不通，出刺，決癰腫，明目去翳，破胎墮子，下閉血。一名巨句麥。生川谷。

**敗醬**　味苦平。主治暴熱火瘡，赤氣，疥瘙疽痔，馬鞍，熱氣。一名鹿腸。生川谷。

**白芷**　味辛溫。主治女人漏下赤白，血閉，陰腫，寒熱，風頭，侵目淚出，長肌膚、潤澤，可作面脂。一名芳香。生川谷。

**杜若**　味辛微溫。主治胸脅下逆氣，溫中，風入腦戶，頭腫痛，多涕淚出。久服益精、明目、輕身。一名杜蘅。生川澤。

**紫草**　味苦寒。主心腹邪氣、五疸，補中益氣，利九竅，通水道。一名紫丹，一名紫芙，一名地血。生山谷。

**紫菀**　味苦溫。主治咳逆上氣，胸中寒熱結氣，去蠱毒痿蟨，安五臟。生山谷。

**白鮮**　味苦寒。主治頭風，黃疸，咳逆，淋瀝，女子陰中腫痛，濕痹死肌，不可屈伸，起止行步。生川谷。

**薇銜**　味苦平。主治風濕痹，歷節痛，驚癇吐舌，悸氣賊風，鼠瘺癰腫。一名麋銜。生川澤。

**白薇**　味苦平。主治暴中風身熱，肢滿，忽忽不知人，狂惑邪氣，寒熱酸疼，溫瘧洗洗，發作有時。生川澤。

**葈耳實**　味甘溫。主治風頭寒痛，風濕周痹，四肢拘攣痛，惡肉死肌。久服益氣，耳目聰明，強誌輕身。一名胡葈，一名地葵。生川谷。

**茅根**　味甘寒。主治勞傷虛羸，補中益氣，除瘀血，血閉寒熱，利小便。其苗主下水。一名蘭根，一名茹根。生山谷。

**酸醬**　味酸平。主治熱煩滿，定誌益氣，利水道，產難，吞其實立產。一名酢醬。生川澤。

**淫羊藿**　味辛寒。主治陰痿，絕傷，莖中痛，利小便。益氣力，強誌。一名剛前。生山谷。

**蠡實**　味甘平。主治皮膚寒熱，胃中熱氣，風寒濕痹。堅筋骨，令人嗜食。久服輕身。華葉，去白蟲。一名劇草，一名三堅，一名豕首。生川谷。

**款冬**　味辛溫。主治咳逆上氣，善喘，喉痹，諸驚癇，寒熱邪氣。一名槖吾、顆東、虎虛、菟奚。生山谷。

**防己**　味辛平。主治風寒溫瘧熱氣，諸癇，除邪利大小便。一名解離。生川谷。

**女菀**　味辛溫。主治風寒洗洗，霍亂泄痢，腸鳴上下無常處，驚癇寒熱百疾。生川谷。

**澤蘭**　味酸無毒。主治乳婦衄血，中風余疾，大腹水腫，身面四支浮腫，骨節中水，金創，癰腫瘡膿。一名虎蘭，一名龍棗。生澤傍。

**地榆**　味苦微寒。主治婦人乳痛，七傷，帶下病，止痛，除惡肉，止汗，療金創。生山谷。

**王孫**　味苦平無毒。主治五臟邪氣，寒濕痹，四肢疼酸，膝冷痛。生川谷。

**爵床**　味鹹寒。主治腰脊痛不得著床，俯仰艱難，除熱，可作浴湯。生山谷。

**馬先蒿**　味苦平。主治寒熱鬼註，中風濕痹，女子帶下病，無子。一名馬矢蒿。生川澤。

**蜀羊泉**　味苦微寒。主治頭禿惡瘡，熱氣疥瘙痂癬蟲，療齲齒。生川谷。

**積雪草**　味苦寒，主治大熱，惡瘡癰疽，浸淫赤熛，皮膚赤，身熱。生川谷。

**垣衣**　味酸無毒。主治黃疸，心煩咳逆，血氣，暴熱在腸胃，金創內寒。久服補中益氣，長肌，好顏色。一名昔邪，一名烏韭，一名垣嬴，一名天韭，一名鼠韭。生古垣墻陰或屋上。

**水萍**　味辛寒。主治暴熱身癢，下水氣，勝酒，長鬚髮，止消渴。久服輕身。一名水華。生池澤。

**海藻**　味苦寒。主治癭瘤氣，頸下核，破散結氣，癰腫，癥瘕堅氣，腹中上下鳴，下十二水腫。一名落首。生池澤。

**桔梗**　味苦無毒。主治胸脅痛如刀刺，腹滿腸鳴幽幽，驚恐悸氣。生山谷。

**旋覆花**　味鹹溫。主治結氣，脅下滿，驚悸，除水，去五臟間寒熱。補中下氣。一名金沸草，一名盛湛。生川谷。

**蛇全**　味苦微寒。主治驚癇寒熱邪氣，除熱，金創，疽痔鼠瘺，惡瘡頭瘍。一名蛇銜。生山谷。

**假蘇**　味辛溫。主治寒熱鼠瘺瘰癧生瘡，破結聚氣，下瘀血，除濕痹。一名鼠蓂。生川澤。

### 木部中品

**乾漆**　味辛溫，無毒。主治絕傷，補中，續筋骨，填髓腦，安五臟，五緩六急，風寒濕痹。生漆，去長蟲。久服輕身耐老。生川谷。

**木蘭**　味苦寒。主治身大熱在皮膚中，去面熱赤皰酒皶，惡風癩疾，陰下癢濕，明目。一名林蘭。生山谷。

**龍眼**　味甘平。主治五臟邪氣，安誌，厭食。久服強魂，聰明，輕身不老，通神明。生山谷。

**厚朴**　味苦溫無毒。主治中風、傷寒、頭痛，寒熱驚氣，血痹死肌，去三蟲。生山谷。

**竹葉**　味苦平。主治咳逆上氣，溢筋急惡瘍，殺小蟲。根，作湯，益氣止渴，補虛下氣。汁，主風痙痹。實，通神明，輕身益氣。

**枳實**　味苦寒。主治大風在皮膚中如麻豆苦癢，除寒熱熱結，止利。長肌肉，利五臟，益氣輕身。生川澤。

**山茱萸**　味酸無毒。主治心下邪氣寒熱，溫中，逐寒濕痹，去三蟲。久服輕身。一名蜀棗。生山谷。

**吳茱萸**　味辛溫。主溫中下氣止痛，咳逆寒熱，除濕血痹，逐風邪，開腠理。根，殺三蟲。一名藙。生川谷。

**秦皮**　味酸無毒。主治風寒濕痹，洗洗寒氣，除熱，目中青翳白膜。久服頭不白，輕身。生川谷。

**支子**　味苦寒。主治五內邪氣，胃中熱氣，面赤酒皰皶鼻，白癩赤癩瘡瘍。一名木丹。生川谷。

**合歡**　味甘平。主安五臟，和心志，令人歡樂無憂。久服輕身明目，得所欲。生益州山谷。

**秦椒**　味辛溫。主治風邪氣，溫中，除寒痹，堅齒長髮，明目。久服輕身好顏色，耐老增年通神。生川谷。

**紫葳**　味酸微寒。主治婦人乳余疾，崩中癥瘕血閉，寒熱羸瘦，養胎。生川谷。

**蕪荑**　味辛。主治五內邪氣，散皮膚骨節中淫淫行毒。去三蟲，化食。一名無姑，一名殿*塘*（草頭）。生川谷。

**桑根白皮**　味甘寒。主治傷中五勞六極羸瘦，崩中脈絕，補虛益氣。葉，除寒熱，出汗。桑耳，黑者，主女子漏下，赤白汁，血病，癥瘕積聚腹痛，陰陽寒熱，無子。五木耳，名薷（木旁），益氣不饑，輕身強誌。

### 果菜部中品

**櫻桃**　味甘平無毒。主調中，益脾氣。令人好顏色，美誌。

**梅實**　味酸平。主下氣，除熱煩滿，安心，肢體痛，偏枯不仁，死肌。去青黑誌，惡疾。生川谷。

**蓼實**　味辛溫。主明目溫中，耐風寒，下水氣，面目浮腫，癰瘍。馬蓼，去腸中蛭蟲。輕身。生川澤。

**蔥實**　味辛溫。主明目、補中不足。其莖，可作湯，主治傷寒寒熱，出汗，中風面目腫。薤，味辛，主治金創創敗。輕身不饑耐老。生平澤。

**水蘇**　味辛微溫。主下氣殺榖，辟口臭，去毒，辟惡氣。久服通神明，輕身耐老。生池澤。

**杏核**　味甘溫。主治欬逆上氣，雷鳴，喉痹，下氣，產乳，金創，寒心，賁豚。生川谷。

### 米穀部中品

**大豆黃卷**　味甘平無毒。主治濕痹筋攣膝痛。生大豆，塗癰腫。煮汁飲，殺鬼毒，止痛。赤小豆，主下水，排癰腫膿血。生平澤。

**粟米**　味苦無毒。主養腎氣，去胃脾中熱，益氣。陳者味苦，主治胃熱，消渴，利小便。

**黍米**　味甘無毒。主益氣補中，多熱令人煩。

### 蟲獸部中品

**犀角**　味苦寒。主治百毒蠱註，邪鬼瘴氣，殺鉤吻鳩羽蛇毒，除邪，不迷惑魘寐。久服輕身。生川谷。

**羚羊角**　味鹹寒。主明目益氣起陰，去惡血註下，辟蠱毒惡鬼不祥，安心氣，常不魘寐。久服強筋骨輕身。生川谷。

**羖羊角**　味鹹溫。主治青盲、明目，殺疥蟲，止寒泄，辟惡鬼虎狼，止驚悸。久服安心益氣輕身。生川谷。

**白馬莖**　味鹹平。主治傷中脈絕，陰不起。強誌益氣，長肌肉，肥健生子。眼，主治驚癇腹滿瘧疾。懸蹄，主治驚邪瘈疭，乳難，辟惡氣鬼毒蠱註不祥。生平澤。

**狗陰莖**　味鹹平。主治傷中，陰痿不起，令強熱大生子，除女子帶下十二疾。膽，明目。一名狗精。生平澤。

**鹿茸**　味甘溫。主治漏下惡血，寒熱驚癇，益氣強誌，生齒不老。角，主治惡瘡癰腫，逐邪惡氣，留血在陰中。

**伏翼**　味鹹平。主治目暝，明目，夜視有精光。久服令人喜樂媚好無憂。一名蝙蝠。生太山川谷。

**猬皮**　味苦平。主治五痔陰蝕，下血赤白，五色血汁不止，陰腫痛引腰背。酒煮殺之。生川谷。

**石龍子**　味鹹寒。主治五癃，邪結氣，破石淋，下血，利小便水道。一名蜥蜴。生川谷。

**桑螵蛸**　味鹹平。主治傷中，疝瘕陰痿，益精生子，女子血閉腰痛，通五淋，利小便水道。生桑枝上，采蒸之。一名蝕肬。

**蚱蟬**　味鹹寒。主治小兒驚癇，夜啼，癲病，寒熱。生楊柳上。

**白僵蠶**　味鹹。主治小兒驚癇夜啼，去三蟲，滅黑皯，令人面色好，男子陰瘍病。生平澤。

**木虻**　味苦平。主治目赤痛，眥傷淚出，瘀血血閉，寒熱酸輕，無子。一名魂常。生川澤。

**蜚虻**　味苦微寒。主逐瘀血，破下血積堅癖癥瘕寒熱，通利血脈及九竅。生川谷。

**蜚廉**　味鹹。主治血瘀，癥堅寒熱，破積聚，喉咽痹，內寒無子。生川澤。

**蠐螬**　味鹹微溫。主治惡血血瘀，痹氣，破折血在脅下堅滿痛，月閉，目中淫膚，青翳白膜。一名憤（蟲旁）蠐。生平澤。

**蛞蝓**　味鹹寒。主治賊風喎僻，軼筋及脫肛，驚癇攣縮。一名陵蠡。生池澤。

**海蛤**　味苦平。主治咳逆上氣，喘息煩滿，胸痛寒熱。一名魁蛤。生池澤。文蛤，主治惡瘡，蝕五痔。

**龜甲**　味鹹平。主治漏下赤白，破癥瘕，痎瘧，五痔陰蝕，濕痹，四肢重弱，小兒囟不合。久服輕身不饑。一名神屋。生池澤。

**鱉甲**　味鹹平。主治心腹癥瘕，堅積寒熱，去痞、息肉，陰蝕，痔，惡肉。生池澤。

**鮀魚甲**　味辛微溫。主治心腹癥瘕，伏堅積聚，寒熱，女子崩中下血五色，小腹陰中相引痛，疥瘡死肌。生池澤。

**烏賊魚骨**　味鹹微溫。主治女子漏下赤白經汁，血閉，陰蝕腫痛，寒熱，癥瘕，無子。生池澤。

**蟹**　味鹹寒。主治胸中邪氣，熱結痛，喎僻面腫。敗漆。燒之致鼠。生池澤。

**蝦蟇**　味辛寒。主治邪氣，破癥堅血，癰腫陰瘡。服之不患熱病。生池澤。

## 下經

### 玉石部下品

**石膏**　味辛微寒。主治中風寒熱，心下逆氣驚喘，口乾舌焦不得息，腹中堅痛，除邪鬼，產乳，金創。生山谷。

**青瑯玕**　味辛平。主治身癢、火創、癰傷、疥瘙、死肌。一名石珠。生平澤。

**礜石**　味辛有毒。主治寒熱鼠瘺，蝕瘡、死肌、風痹，腹中堅，邪氣，除熱。一名青分石，一名立制石，一名固羊石。生山谷。

**代赭**　味苦寒。主治鬼註、賊風、蠱毒，殺精物惡鬼，腹中毒邪氣，女子赤沃漏下。一名須丸。生山谷。

**鹵鹹**　味苦鹹寒。主治大熱，消渴，狂煩，除邪，及吐下蠱毒，柔肌膚。大鹽，令人吐。戎鹽，明目，目痛，益氣，堅肌骨，去蠱毒。生池澤。

**白堊**　味苦溫。主治女子寒熱癥瘕、月閉、積聚、陰腫痛，漏下，無子。生山谷。

**鉛丹**　味辛微寒。主治咳逆胃反，驚癇癲疾，除熱下氣。煉化還成九光。久服通神明。生平澤。

**粉錫**　味辛寒。主治伏屍毒螫，殺三蟲。　錫銅鏡鼻，主治女子血閉，癥瘕伏腸，絕孕。一名解錫。生貴陽山谷。

**石灰**　味辛溫。主治癰瘍疥瘙，熱氣，惡瘡癩疾，死肌墮眉，殺痔蟲，去黑子息肉。一名惡灰。生山谷。

**冬灰**　味辛微溫。主治黑子，去疣息肉，疽蝕疥瘙。一名藜灰。生川澤。

### 草部下品

**營實**　味酸溫。主治癰疽惡瘡，結肉跌筋，敗瘡熱氣，陰蝕不瘳，利關節。一名墻薇，一名墻麻，一名牛棘。生山谷。

**牡丹**　味辛寒。主治寒熱中風，瘈疭痙，驚癇邪氣，除癥堅，瘀血，留舍腸胃，安五臟，療癰瘡。一名鹿韭，一名鼠姑。生山谷。

**石韋**　味苦平。主治勞熱邪氣，五癃閉不通，利小便水道。一名石徇。生山谷石上。

**百合**　味甘平。主治邪氣腹脹心痛，利大小便。補中益氣。生川谷。

**紫參**　味苦寒。主治心腹積聚，寒熱邪氣，通九竅，利大小便。一名牡蒙。生山谷。

**王瓜**　味苦寒。主治消渴內痹，瘀血月閉，寒熱酸疼，益氣愈聾。一名土瓜。生平澤。

**大黃**　味苦寒有毒。主下瘀血，血閉，寒熱，破癥瘕積聚，留飲宿食，蕩滌腸胃，推陳致新，通利水穀，調中化食，安和五臟。生山谷。

**甘遂**　味苦寒有毒。主治大腹疝瘕，腹滿，面目浮腫，留飲宿食，破癥堅積聚，利水穀道。一名主田。生川谷。

**亭歷**　味辛寒。主治癥瘕積聚結氣，飲食寒熱，破堅逐邪，通利水道。一名大室，一名大適。生平澤及田野。

**芫華**　味苦溫有毒。主治欬逆上氣，喉鳴喘，咽腫氣短，蠱毒鬼瘧，疝瘕癰腫，殺蟲魚。一名去水。生川谷。

**澤漆**　味苦微寒。主治皮膚熱，大腹水氣，四肢面目浮腫，丈夫陰氣不足。生川澤。

**大戟**　味苦寒。主治蠱毒十二水。腹滿急痛，積聚，中風，皮膚疼痛，吐逆。一名卬鉅。

**蕘華**　味苦寒。主治傷寒溫瘧，下十二水，破積聚大堅癥瘕，蕩滌腸胃中留癖飲食，寒熱邪氣，利水道。生川谷。

**鉤吻**　味辛溫。主治金瘡乳，中惡風，咳逆上氣，水腫，殺鬼註蠱毒。一名治葛。生山谷。

**藜蘆**　味辛寒有毒。主治蠱毒，咳逆，泄痢腸澼，頭瘍疥瘙惡瘡，殺諸蟲毒，去死肌。一名黃苒。生山谷。

**烏頭**　味辛溫有毒。主治中風惡風洗洗，出汗，除寒濕痹，咳逆上氣，破積聚寒熱。其汁煎之，名射罔，殺禽獸。一名奚毒，一名即子，一名烏喙。生山谷。

**天雄**　味辛溫。主治大風，寒濕痹，歷節痛，拘攣緩急，破積聚，邪氣，金創，強筋骨，輕身健行。一名白幕。生山谷。

**附子**　味辛溫有毒。主治風寒咳逆邪氣，溫中，金創，破癥堅積聚，血瘕寒濕，踒躄拘攣，膝痛不能行走。生山谷。

**羊躑躅**　味辛溫有毒。主治賊風在皮膚中淫淫痛，溫瘧，惡毒，諸痹。生川谷。

**茵芋**　味苦溫。主治五臟邪氣，心腹寒熱羸瘦，如瘧狀發作有時，諸關節風濕痹痛。生川谷。

**射干**　味苦平。主治咳逆上氣，喉痹咽痛不得消息，散結氣，腹中邪逆，食飲大熱。一名烏扇，一名烏蒲。生川谷。

**鳶尾**　味苦平。主治蠱毒邪氣，鬼註諸毒，破癥瘕積聚，去水，下三蟲。生山谷。

**貫眾**　味苦微寒有毒。主治腹中邪熱氣，諸毒，殺三蟲。一名貫節，一名貫渠，一名百頭，一名虎卷，一名扁苻。生山谷。

**飛廉**　味苦平。主治骨節熱，脛重酸疼。久服令人身輕。一名飛輕。生川澤。

**半夏**　味辛平。主治傷寒寒熱，心下堅，下氣，喉咽腫痛，頭眩胸脹，咳逆腸鳴，止汗。一名地文，一名水玉。生川谷。

**虎掌**　味苦溫無毒。主治心痛，寒熱，結氣，積聚伏梁，傷筋痿拘緩，利水道。生山谷。

**莨蕩子**　味苦寒。主治齒痛，出蟲，肉痹拘急，使人健行，見鬼，多食令人狂走。久服輕身。走及奔馬，強誌、益力、通神。一名橫唐。生川谷。

**蜀漆**　味辛平有毒。主治瘧及咳逆寒熱，腹中癥堅痞結，結聚邪氣，蠱毒鬼註。生川谷。

**恒山**　味苦寒。主治傷寒寒熱，熱發溫瘧，鬼毒，胸中痰結，吐逆。一名互草。生川谷。

**青葙**　味苦微寒。主治邪氣，皮膚中熱，風瘙身癢，殺三蟲。子名草決明，療唇口青。一名草蒿，一名蔞蒿。生平谷。

**狼牙**　味苦寒有毒。主治邪氣熱氣，疥瘙惡瘍瘡痔，去白蟲。一名牙子。生川谷。

**白蘞**　味苦平。主治癰腫疽瘡，散結氣，止痛除熱，目中赤，小兒驚癇，溫瘧，女子陰中腫痛。一名菟核，一名白草。生山谷。

**白及**　味苦平。主治癰腫惡瘡敗疽，傷陰，死肌，胃中邪氣，賊風鬼擊，痱緩不收。一名甘根，一名連及草。生川谷。

**草蒿**　味苦寒。主治疥瘙痂癢惡瘡，殺虱，留熱在骨節間，明目。一名青蒿，一名方潰。生川澤。

**雚菌**　味鹹平。主治心痛，溫中，去長蟲、白徙*、蟯蟲，蛇螫毒，癥瘕諸蟲。一名雚蘆。生池澤。

**連翹**　味苦平。主治寒熱鼠漏，瘰癧癰腫，惡瘡癭瘤，結熱蠱毒。一名異翹，一名蕳華，一名折根，一名三廉。生山谷。

**白頭公**　味苦溫無毒。主治溫瘧狂易，寒熱，癥瘕積聚，癭氣，逐血止痛，療金創。一名野丈人，一名胡王使者。生川谷。

**閭茹**　味酸鹹有毒。主蝕惡肉，敗瘡，死肌，殺疥蟲，排膿惡血，除大風熱氣，善忘不樂。生川谷。

**羊桃**　味苦寒。主治熛熱身暴赤色，風水積聚，惡瘍，除小兒熱。一名鬼桃，一名羊腸。生川谷。

**羊蹄**　味苦寒。主治頭禿疥瘙，除熱，女子陰蝕。一名東方宿，一名連蟲陸，一名鬼目。生川澤。

**鹿藿**　味苦平。主治蠱毒，女子腰腹痛不樂，腸癰瘰癧瘍氣。生山谷。

**牛扁**　味苦微寒。主治身皮瘡熱氣，可作浴湯，殺牛虱小蟲，又療牛病。生川谷。

**陸英**　味苦寒。主治骨間諸痹，四肢拘攣疼酸，膝寒痛，陰痿，短氣不足，腳腫。生川谷。

**藎草**　味苦平。主治久咳上氣，喘逆久寒，驚悸，痂疥，白禿，瘍氣，殺皮膚小蟲。生川谷。

**夏枯草**　味苦辛寒。主治寒熱瘰癧，鼠瘺頭瘡，破癥，散癭結氣，腳腫濕痹。輕身。一名夕句，一名乃東。生川谷。

**烏韭**　味甘寒。主治皮膚往來寒熱，利小腸、膀胱氣。生山谷。

**蚤休**　味苦微寒。主治驚癇搖頭弄舌，熱氣在腹中，癲疾，癰瘡陰蝕，下三蟲，去蛇毒。一名螫休。生川谷。

**石長生**　味鹹微寒。主治寒熱惡瘡大熱，辟鬼氣不祥。一名丹草。生山谷。

**狼毒**　味辛平。主治咳逆上氣，破積聚飲食，寒熱水氣，惡瘡鼠瘺疽蝕，鬼精蠱毒，殺飛鳥走獸。一名續毒。生山谷。

**鬼臼**　味辛溫。主殺蠱毒鬼註精物，辟惡氣不祥，逐邪解百毒。一名爵犀，一名馬目毒公，一名九臼。生山谷。

**扁蓄**　味苦平。主治浸淫疥瘙疽痔，殺三蟲。生山谷。

**商陸**　味辛平。主治水脹，疝瘕痹，熨除癰腫。殺鬼精物。一名垰根，一名夜呼。生川谷。

**女青**　味辛平。主治蠱毒，逐邪惡氣，殺鬼溫瘧，辟不祥。一名雀瓢。生山谷。

**白附子**　主治心痛血痹，面上百病，行藥勢。生蜀郡。

**姑活**　味甘溫。主治大風邪氣，濕痹寒痛。九服輕身益壽耐老。一名冬葵子。生川澤。

**別羈**　味苦微溫。主治風寒濕痹，身重，四肢疼酸寒邪歷節痛。生川谷。

**石下長卿**　味鹹平。主治鬼註精物，邪惡氣，殺百精蠱毒，老魅註易，亡走啼哭，悲傷恍惚。一名徐長卿。生池澤。

**翹根**　味苦寒。主治下熱氣，益陰精，令人面悅好，明目。久服輕身耐老。生平澤。

**屈草**　味苦。主治胸脅下痛，邪氣，腸間寒熱，陰痹。久服輕身益氣耐老。生川澤。

### 木部下品

**松蘿**　味苦平。主治瞋怒邪氣，止虛汗出，風頭，女子陰寒腫痛。一名女蘿。生山谷。

**五加**　味辛溫。主治心腹疝氣，腹痛，益氣，療躄。小兒立能行，疽瘡陰蝕。一名豺漆。

**豬苓**　味甘平。主治痎瘧，解毒，蠱毒、蠱註，不祥，利水道。久服輕身耐老。一名叚（犬旁）*豬矢。生山谷。

**白棘**　味辛寒。主治心腹痛，癰腫潰膿止痛。一名棘鍼。生川谷。

**衛矛**　味苦寒無毒。主治女子崩中下血，腹滿汗出，除邪，殺鬼毒蠱註。一名鬼箭。

**黃環**　味苦有毒。主治蠱毒鬼註鬼魅，邪氣在藏中，除咳逆寒熱。一名陵泉，一名大就。生山谷。

**石南草**　味辛平。主養腎氣，內傷陰衰，利筋骨皮毛。實，殺蠱毒，破積聚，逐風痹。一名鬼目。生山谷。

**巴豆**　味辛溫有毒。主治傷寒溫瘧寒熱，破癥瘕結聚堅積，留飲痰癖，大腹水脹，蕩滌五臟六腑，開通閉塞，利水穀道，去惡肉，除鬼毒蠱註邪物，殺蟲魚。一名巴椒。生川谷。

**蜀椒**　味辛溫。主治邪氣咳逆，溫中，逐骨節皮膚死肌，寒濕痹痛，下氣。久服之頭不白，輕身增年。生川谷。

**莽草**　味辛溫。主治風頭，癰腫乳癰，疝瘕，除結氣，疥瘙疽瘡。殺蟲魚。生山谷。

**郁核**　味酸平。主治大腹水腫，面目四肢浮腫，利小便水道。根，主治齒斷腫、齲齒，堅齒。鼠李，主治寒熱瘰癧瘡。一名爵李。生川谷。

**欒華**　味苦寒。主治目痛淚出傷眥，消目腫。生川谷。

**蔓椒**　味苦溫。主治風寒濕痹，歷節痛，除四肢厥氣，膝痛。一名豕椒。生川谷。

**雷丸**　味苦寒。主殺三蟲，逐毒氣，胃中熱，利丈夫，不利女子。作摩膏，除小兒百病。生山谷。

**溲疏**　味辛寒。主治身皮膚中熱，除邪氣，止遺溺，可作浴湯。生川谷。

**藥食根**　味辛溫。主治邪氣，諸痹疼酸，續絕傷，補骨髓。一名連木。（即貝母之根）生山谷。

**皂莢**　味辛鹹溫。主治風痹死肌，邪氣，風頭淚出。利九竅，殺精物。生川谷。

**練實**　味苦寒。主治溫疾傷寒大熱煩狂，殺三蟲，疥瘍，利小便水道。（即楝實）生山谷。

**柳華**　味苦寒。主治風水，黃疸，面熱黑。葉，主治馬疥痂瘡。實，主治潰癰，逐膿血。一名柳絮。生瑯邪川澤。

**桐葉**　味苦寒。主治惡蝕瘡著陰。皮，主五痔，殺三蟲。華，傅豬瘡，飼豬肥大三倍。生山谷。

**梓白皮**　味苦寒。主治熱，去三蟲。華葉，搗傅豬瘡，飼豬肥大三倍。生山谷。

**淮木**　味苦平無毒。主治久咳上氣，傷中虛羸，女子陰蝕，漏下赤白臥。一名百歲城中木。生平澤。

### 果菜部下品

**桃核**　味苦平。主治瘀血，血閉，瘕，邪氣，殺小蟲。桃華，殺註惡鬼。令人好顏色。桃梟，微溫，殺百鬼精物。桃毛，主下血瘕，寒熱積聚，無子。桃蠹，殺鬼邪惡不祥。生山谷。

**苦瓠**　味苦寒。主治大水面目四肢浮腫，下水。令人吐。生山澤。

**水斳**　味甘平。主治女子赤沃，止血，養精，保血脈，益氣，令人肥健嗜食。一名水英。生池澤。

### 米穀部下品

**腐婢**　味辛平。主治痎瘧寒熱，邪氣，泄利，陰不起，病酒頭痛。

### 蟲獸部下品

**六畜毛蹄甲**　味鹹平。主治鬼註蠱毒，寒熱，驚癇，癲痓狂走。駱駝毛尤良。

**鼯鼠**　主墮胎，令易產。

**麋脂**　味辛溫。主治癰腫惡瘡死饑，寒風濕痹，四肢拘緩不收，風頭腫氣，通湊理。一名宮脂。生山谷。

**豚卵**　味甘溫。主治驚癇癲疾，鬼註蠱毒，除寒熱，賁豚，五癃，邪氣，攣縮。懸蹄，主治五痔，伏熱在腸，腸癰內蝕。一名豚顛。

**鷰屎**　味心平。主治蠱毒，鬼註，逐不祥邪氣，破五癃，利小便。生高谷山平谷。

**天鼠屎**　味辛寒。主治面目癰腫，皮膚洗洗時痛，腹中血氣，破寒熱積聚，除驚悸。一名鼠沽，一名石肝。生合浦山谷。

**露蜂房**　味苦平。主治驚癇瘈疭，寒熱邪氣，癲疾，鬼精蠱毒，腸痔。火熬之良。一名蜂場。生山谷。

**樗雞**　味苦平。主治心腹邪氣，陰痿，益精強誌，生子，好色。補中輕身。生川谷。

**蟅蟲**　味鹹寒。主治心腹寒熱洗洗，血積癥瘕，破堅，下血閉，生子大良。一名地鱉。生川澤。

**水蛭**　味鹹平。主逐惡血瘀血月閉，破血瘕積聚，無子，利水道。生池澤。

**石蠶**　味酸無毒。主治五癃，破五淋，墮胎。肉，解結氣，利水道，除熱。一名沙虱。生池澤。

**蛇蛻**　味鹹平。主治小兒百二十種驚癇，瘈疭，癲疾，寒熱，腸痔，蟲毒，蛇癇。火熬之良。一名龍子衣，一名蛇符，一名龍子單衣，一名弓皮。生山谷。

**吳公**　味辛溫。主鬼註蠱毒，噉諸蛇蟲魚毒，殺鬼物老精，溫瘧，去三蟲。生川谷。

**馬陸**　味辛溫。主治腹中大堅蒸，破積聚，息肉惡瘡，白禿。一名百足。生川谷。

**翳螉**　味辛平。主治久聾，欬逆，毒氣，出刺，出汗。生川谷。

**雀甕**　味甘平。主治小兒驚癇，寒熱結氣，蠱毒，鬼註。一名躁舍。

**彼子**　味甘溫。主治腹中邪氣，去三蟲，蛇螫，蠱毒，鬼註，伏屍。

**鼠婦**　味酸溫。主治氣癃不得小便，婦人月閉血瘕，癇痓寒熱，利水道。一名蟠貞，一名伊咸。生平谷。

**螢火**　味辛微溫。主明目，小兒火瘡傷，熱氣，蠱毒鬼註，通神精。一名夜光。生池澤。生池澤。

**衣魚**　味鹹溫無毒。主治婦人疝瘕，小便不利，小兒中風項強，皆宜摩之。一名白魚。生平澤。

**白頸蚯蚓**　味鹹寒。主治蛇瘕，去三蟲，伏屍，鬼註蠱毒，殺長蟲。仍自化作水。生平土。

**螻蛄**　味鹹寒。主治產難，出肉中刺，潰癰腫，下哽噎，解毒，除惡瘡。夜出者良。一名蟪蛄，一名天螻，一名螜。生平澤。

**蜣蜋**　味鹹寒。主治小兒驚癇瘈疭，腹脹寒熱，大人癲疾狂易。火熬之良。一名吉（蟲旁）蜣。生池澤。

**螌蝥**　味辛寒。主治寒熱鬼註蠱毒，鼠瘺，惡瘡，疽蝕，死肌，破石癃。一名龍尾。生川谷。

**地膽**　味辛寒。主治鬼註寒熱，鼠瘺惡瘡，死積，破癥瘕，墮胎。一名元青。生川谷。

**馬刀**　味辛微寒有毒。主治漏下赤白，寒熱，破石淋，殺禽獸賊鼠。生池澤。

**貝子**　味鹹平。主治目翳，鬼註，蠱毒，腹痛，下血，五癃，利水道。燒用之良。生池澤。

