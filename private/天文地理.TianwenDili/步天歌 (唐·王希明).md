# 步天歌 (唐·王希明)

**丹元子步天歌**
唐·王希明

## 目录

- 1 三垣
  - [1.1 紫微宮](https://zh.wikisource.org/wiki/步天歌_(王希明)#紫微宮)
  - [1.2 太微宮](https://zh.wikisource.org/wiki/步天歌_(王希明)#太微宮)
  - [1.3 天市宮](https://zh.wikisource.org/wiki/步天歌_(王希明)#天市宮)
- 2 二十八宿
  - 2.1 東方蒼龍
    - [2.1.1 角宿](https://zh.wikisource.org/wiki/步天歌_(王希明)#角宿)
    - [2.1.2 亢宿](https://zh.wikisource.org/wiki/步天歌_(王希明)#亢宿)
    - [2.1.3 氐宿](https://zh.wikisource.org/wiki/步天歌_(王希明)#氐宿)
    - [2.1.4 房宿](https://zh.wikisource.org/wiki/步天歌_(王希明)#房宿)
    - [2.1.5 心宿](https://zh.wikisource.org/wiki/步天歌_(王希明)#心宿)
    - [2.1.6 尾宿](https://zh.wikisource.org/wiki/步天歌_(王希明)#尾宿)
    - [2.1.7 箕宿](https://zh.wikisource.org/wiki/步天歌_(王希明)#箕宿)
  - 2.2 北方玄武
    - [2.2.1 斗宿](https://zh.wikisource.org/wiki/步天歌_(王希明)#斗宿)
    - [2.2.2 牛宿](https://zh.wikisource.org/wiki/步天歌_(王希明)#牛宿)
    - [2.2.3 女宿](https://zh.wikisource.org/wiki/步天歌_(王希明)#女宿)
    - [2.2.4 虛宿](https://zh.wikisource.org/wiki/步天歌_(王希明)#虛宿)
    - [2.2.5 危宿](https://zh.wikisource.org/wiki/步天歌_(王希明)#危宿)
    - [2.2.6 室宿](https://zh.wikisource.org/wiki/步天歌_(王希明)#室宿)
    - [2.2.7 壁宿](https://zh.wikisource.org/wiki/步天歌_(王希明)#壁宿)
  - 2.3 西方白虎
    - [2.3.1 奎宿](https://zh.wikisource.org/wiki/步天歌_(王希明)#奎宿)
    - [2.3.2 婁宿](https://zh.wikisource.org/wiki/步天歌_(王希明)#婁宿)
    - [2.3.3 胃宿](https://zh.wikisource.org/wiki/步天歌_(王希明)#胃宿)
    - [2.3.4 昴宿](https://zh.wikisource.org/wiki/步天歌_(王希明)#昴宿)
    - [2.3.5 畢宿](https://zh.wikisource.org/wiki/步天歌_(王希明)#畢宿)
    - [2.3.6 觜宿](https://zh.wikisource.org/wiki/步天歌_(王希明)#觜宿)
    - [2.3.7 參宿](https://zh.wikisource.org/wiki/步天歌_(王希明)#參宿)
  - 2.4 南方朱雀
    - [2.4.1 井宿](https://zh.wikisource.org/wiki/步天歌_(王希明)#井宿)
    - [2.4.2 鬼宿](https://zh.wikisource.org/wiki/步天歌_(王希明)#鬼宿)
    - [2.4.3 柳宿](https://zh.wikisource.org/wiki/步天歌_(王希明)#柳宿)
    - [2.4.4 星宿](https://zh.wikisource.org/wiki/步天歌_(王希明)#星宿)
    - [2.4.5 張宿](https://zh.wikisource.org/wiki/步天歌_(王希明)#張宿)
    - [2.4.6 翼宿](https://zh.wikisource.org/wiki/步天歌_(王希明)#翼宿)
    - [2.4.7 軫宿](https://zh.wikisource.org/wiki/步天歌_(王希明)#軫宿)

## 三垣

### 紫微宮

中元北極紫微宮，北極五星在其中，大帝之座第二珠，

第三之星庶子居，第一號曰為太子，四為後宮五天樞，

左右四星是四輔，天乙太乙當門路。左樞右樞夾南門，

兩面營衛一十五，東藩左樞連上宰，少宰上輔次少輔，

上衛少衛次上丞，後門東邊大贊府。西藩右樞次少尉，

上輔少輔四相視，上衛少衛七少丞，以次卻向前門數。

陰德門星兩黃聚，尚書以次其位五，女史柱史各一戶，

御女四星五天柱。大理兩星陰德邊，勾陳尾指北極巔，

六甲六星勾陳前，天皇獨在勾陳裡，五帝內座後門間。

華蓋并杠十六星，杠作柄象華蓋形，蓋上連連九個星，

名曰傳舍如連丁，垣外左右各六珠，右是內階左天廚，

階前八星名八穀，廚下五個天棓宿。天床六星左樞右，

內廚兩星右樞對，文昌斗上半月形，稀疏分明六個星。

文昌之下曰三公，太尊只向三公明，天牢六星太尊邊，

太陽之守四勢前。一個宰相太陽側，更有三公向西偏，

即是玄戈一星圓，天理四星斗裡暗，輔星近著開陽淡。

北斗之宿七星明，第一主帝名樞精，第二第三璇璣是，

第四名權第五衡，開陽搖光六七名，搖光左三天槍明。

### 太微宮

上元天庭太微宮，昭昭列象布蒼穹，端門只是門之中，

左右執法門西東。門左皂衣一謁者，以次即是烏三公，

三黑九卿公背旁，五黑諸侯卿後行。四個門西主軒屏，

五帝內座于中正，幸臣太子并從官，烏列帝後從東定。

郎將虎賁居左右，常陳郎位居其後，常陳七星不相誤，

郎位陳東一十五。兩面宮垣十星布，左右執法是其數，

宮外明堂布政宮，三個靈台候雲雨。少微四星西北隅，

長垣雙雙微西居，北門西外接三台，與垣相對無兵災。

### 天市宮

下元一宮名天市，兩扇垣墻二十二，當門六角黑市樓，

門左兩星是車肆，兩個宗正四宗人，宗星一雙亦依次，

帛度兩星屠肆前，候星還在帝座邊。帝座一星常光明，

四個微茫宦者星，以次兩星名列肆，斗斛帝前依其次，

斗是五星斛是四，垣北九個貫索星，索口橫者七公成，

天紀恰似七公形，數著分明多兩星。紀北三星名女床，

此坐還依織女傍，三元之像無相侵，二十八宿隨其陰，

水火木土與并金，以次別有五行吟。河中河間晉鄭周，

秦連巴蜀細搜求，十一星屬十一國，梁楚韓邦在盡頭，

魏趙九河與中山，齊越吳徐東海間，燕連南海盡屬宋，

請君熟記有何難。

## 二十八宿

### 東方蒼龍

#### 角宿

南北兩星正直懸，中有平道上天田，總是黑星兩相連，

別有一烏名進賢。平道右畔獨淵然，最上三星周鼎形，

角下天門左平星，雙雙橫于庫樓上。庫樓十星屈曲明，

樓中柱有十五星，三三相著如鼎形，其中四星別名衡，

南門樓外兩星橫。

#### 亢宿

四星恰似彎弓狀，大角一星直上明，折威七子亢下橫，

大角左右攝提星，三三相對如鼎形。折威下左頓頑星，

兩個斜安黃色精，頑西二星號陽門，色若頓頑直下存。

#### 氐宿

四星似斗側量米，天乳氐上黑一星，世上不識稱無名，

一個招搖梗河上，梗河橫立三星狀，帝席三黑河之西。

亢池六星近攝提，氐下眾星騎官出，騎官之眾二十七，

三三相連十欠一。陣車氐下騎官次，騎官下三車騎位，

天輻兩星立陣傍，將軍陣裡振威霜。

#### 房宿

四星直下主明堂，鍵閉一黃斜向上，鉤鈐兩個近其傍，

罰有三星植鈐上，兩咸夾罰似房狀，房下一星號為日，

從官兩個日下出。

#### 心宿

三星中央色最深，下有積卒共十二，三三相聚心下是。

#### 尾宿

九星如鉤蒼龍尾，下頭五點號龜星，尾上天江四橫是，

尾東一個名傅說。傅說東畔一魚子，尾西一室是神宮，

所以列在后妃中。

#### 箕宿

四星其形似簸箕，箕下三星名木杵，箕前一黑是糠皮。

### 北方玄武

#### 斗宿

六星其狀似北斗，魁上建星三相對，天弁建上三三九，

斗下團圓十四星，雖然名鱉貫索形，天雞建背雙黑星。

天籥柄前八黃精，狗國四方雞下生，天淵十星鱉東邊，

更有兩狗斗魁前，農家丈人斗下眠，天淵十黃狗色玄。

#### 牛宿

六星近在河岸頭，頭上雖然有兩角，腹下從來欠一腳。

牛下九黑是天田，田下三三九坎連，牛上直建三河鼓，

鼓上三星號織女。左旗右旗各九星，河鼓兩畔右邊明，

更有四黃名天桴，河鼓之下如連珠。羅堰三烏牛東居，

漸臺四星似口形，輦道東足連五丁，輦道漸臺在何許？

欲得見時近織女。

#### 女宿

四星如箕主嫁娶，十二諸侯在下陳，先從越國向東論，

東西兩周次二秦。雍州南下雙雁門，代國向西一晉伸，

韓魏各一晉北輪，楚之一國魏西屯，楚城南畔獨燕軍，

燕西一郡是齊鄰，齊北兩邑平原君，欲知鄭在越下存。

十六黃星細區分，五個離珠女上星，敗瓜之上瓠瓜生，

兩個各五瓠瓜明。天津九個彈弓形，兩星入牛河中橫，

四個奚仲天津上，七個仲側扶筐星。

#### 虛宿

上下各一如連珠，命祿危非虛上呈，虛危之下哭泣星，

哭泣雙雙下壘城，天壘團圓十三星，敗臼四星城下橫，

臼西三個離瑜明。

#### 危宿

三星不直曲為之，危上五黑號人星，人畔三四杵臼形，

人上七烏號車府，府上天鉤九黃晶。鉤下五鴉字造父，

危下四星號墳墓，墓下四星斜虛梁，十個天錢梁下黃，

墓傍兩星能蓋屋，身著皂衣危下宿。

#### 室宿

兩星上有離宮出，繞室三雙有六星，下頭六個雷電形，

壘壁陣次十二星，十二兩頭大似井，陣下分佈羽林軍，

四十五卒三為群。軍西眾星多難論，仔細歷歷看區分，

三粒黃金名鈇鉞，一顆珍珠北落門。門東八魁九個子，

門西一宿天綱是，電傍兩黑土公吏，騰蛇室上二十二。

#### 壁宿

兩星下頭是霹靂，霹靂五星橫著行，雲雨之次曰四方，

壁上天鴌十圓黃，鈇鑕五星羽林傍，土公兩黑壁上藏。

### 西方白虎

#### 奎宿

腰細頭尖似破鞋，一十六星繞鞋生，外屏七烏奎下橫，

屏下七星天溷明。司空右畔土之精，奎上一宿軍南門，

河中六個閣道行，附路一星道傍明。五個吐花王良星，

良星近上一策名，天策天溷與外屏，一十五星皆不明。

#### 婁宿

三星不勻近一頭，左更右更烏夾婁，天倉六個婁下頭，

天庾三星倉東腳，婁上十一將軍侯。

#### 胃宿

三星鼎足河之次，天廩胃下斜四星，天囷十三如乙形，

河中八星名大陵，陵北九個天船名，陵中積尸一個星，

積水船中一黑精。

#### 昴宿

七星一聚實不少，阿西月東各一星，阿下五黃天陰名，

陰下六烏芻蒿營。營南十六天苑形，河里六星名卷舌，

舌中黑點天讒星，礪石舌旁斜四丁。

#### 畢宿

恰似丫叉八星出，附耳畢股一星光，天街兩星畢背旁，

天節耳下八烏幢。畢上橫列六諸王。王下四皂天高星，

節下團圓九州城，畢口斜對五車口，車有三柱任縱橫，

車中五個天潢精，潢畔咸池三黑星。天關一星車腳邊，

參旗九個參車間，旗下直建九斿連，斿下十三烏天園，

九斿天園參腳邊。

#### 觜宿

三星相近作參蕊，觜上座旗直指天，尊卑之位九相連，

司怪曲立座旗邊，四鴉大近井鉞前。

#### 參宿

總有七星觜相侵，兩肩雙足三為心，伐有三星足黑深，

玉井四星右足陰。屏星兩扇井南襟，軍井四星屏上吟，

左足下四天廁臨，廁下一物天屎沉。

### 南方朱雀

#### 井宿

八星橫列河中淨，一星名鉞井邊安，兩河各三南北正，

天樽三星井上頭。樽上橫列五諸侯，侯上北河西積水，

欲覓積薪東畔是，鉞下四星名水府，水位東邊四星序。

四瀆橫列南河裡，南河下頭是軍市，軍市團圓十三星，

中有一個野雞精。孫子丈人市下列，各立兩星從東說，

闕丘兩個南河東，邱下一狼光蓬茸。左畔九個彎弧弓，

一矢擬射頑狼胸，有個老人南極中，春秋出入壽無窮。

#### 鬼宿

四星冊方似木柜，中央白者積尸氣，鬼上四星是爟位，

天狗七星鬼下是，外廚六間柳星次，天社六個弧東倚，

社東一星名天紀。

#### 柳宿

八星曲頭垂似柳，近上三星號為酒，宴享大酺五星守。

#### 星宿

七星如鉤柳下生，星上十七軒轅形，軒轅東頭四內平，

平下三個名天相，相下稷星橫五靈。

#### 張宿

六星似軫在星傍，張下只是有天廟，十四之星冊四方，

長垣少微雖向上，數星欹在太微傍，太尊一星直上黃。

#### 翼宿

二十二星太難識，上五下五橫著行，中心六個恰似張，

更有六星在何許？三三相連張畔附，必若不能分處所，

更請向前看記取，五個黑星翼下頭，欲知名字是東甌。

#### 軫宿

四星似張翼相近，中央一個長沙子，左轄右轄附兩星，

軍門兩黃近翼是。門下四個土司空，門東七烏青邱子，

青邱之下名器府，器府之星三十二。以上便為太微宮，

黃道向上看取是。