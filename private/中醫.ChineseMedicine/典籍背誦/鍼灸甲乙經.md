# 鍼灸甲乙經

【目錄】





## 新校正序 宋校本

臣聞通天地人曰儒，通天地不通人曰技。斯醫者雖曰方技，其實儒者之事乎。班固序《藝文志》稱，儒者助人君，順陰陽，明教化。此亦通天地人之理也。又雲：“方技者，蓋論病以及國，原診以知政。”非能通三才之奧，安能及國之政哉？晉·皇甫謐博綜典籍百家之言，沉靜寡欲，有高尚之志。得風痹，因而學醫，習覽經方，遂臻至妙。

取黃帝《素問》、《針經》、《明堂》三部之書，撰為《針灸經》十二卷，曆古儒者之不能及也。或曰：《素問》、《針經》、《明堂》三部之書非黃帝書，似出於戰國。曰：人生天地之間，八尺之軀，髒之堅脆，腑之大小，穀之多少，脈之長短，血之清濁，十二經之血氣大數，皮膚包絡其外，可剖而視之乎？非大聖上智，孰能知之？戰國之人何與焉。大哉，《黃帝內經》十八卷，《針經》三卷最出遠古，皇甫士安能撰而集之。惜簡編脫落者已多，是使文字錯亂，義理顛倒，世失其傳，學之者鮮矣。唐·甄權但修《明堂圖》，孫思邈從而和之，其餘篇第亦不能盡言之。 

國家詔儒臣校正醫書，令取《素問》、《九墟》、《靈樞》、《太素經》、《千金方》及《翼》、《外台秘要》諸家善書校對，玉成繕寫，將備親覽。恭惟主上聖哲文明，光輝上下，孝慈仁德，蒙被眾庶，大頒岐黃，遠及方外，使皇化兆於無窮，和氣浹而充塞。此亦助人靈，順陰陽，明教化之一端云。

　　國子博士臣高保衡

　　尚書屯田郎中臣孫奇

　　光祿卿直秘閣臣林億　等上

## 皇甫謐序

夫醫道所興，其來久矣。 上古神農始嘗草木而知百藥。黃帝咨訪岐伯、伯高、少俞之徒，內考五臟六腑，外綜經絡血氣色候，參之天地，驗之人物，本性命，窮神極變，而針道生焉。其論至妙，雷公受業傳之於後。伊尹以亞聖之才，撰用《神農本草》，以為《湯液》。 

中古名醫有俞跗，醫緩，扁鵲，秦有醫和，漢有倉公。其論皆經理識本，非徒診病而已。漢有華佗，張仲景，華佗奇方異治，施世者多，亦不能盡記其本末。若知直祭酒劉季琰病發於畏惡，治之而瘥。雲：“後九年季琰病應發，發當有感，仍本於畏惡，病動必死。”終如其言。仲景見侍中王仲宣時年二十余。謂曰：“君有病，四十當眉落，眉落半年而死。”令含服五石湯可免。仲宣嫌其言忤，受湯勿服。居三日，仲景見仲宣謂曰：“服湯否？”仲宣曰：“已服。”仲景曰：“色候固非服湯之診，君何輕命也！”仲宣猶不信。後二十年果眉落，後一百八十七日而死，終如其言。此二事雖扁鵲，倉公無以加也。華佗性惡矜技，終以戮死。仲景論廣伊尹《湯液》為十數卷，用之多驗。近代太醫令王叔和撰次仲景遺論甚精，皆可施用。按《七略》藝文誌，《黃帝內經》十八卷。今有《針經》九卷，《素問》九卷，二九十八卷，即《內經》也。亦有所亡失，其論遐遠，然稱述多而切事少，有不編次。比按倉公傳，其學皆出於《素問》，《素問》論病精微，《九卷》是原本經脈，其義深奧，不易覽也。又有《明堂孔穴針灸治要》，皆黃帝岐伯遺事也。三部同歸，文多重複，錯互非一。

甘露中，吾病風加苦聾百日，方治要皆淺近。乃撰集三部，使事類相從，刪其浮辭，除其重複，論其精要，至為十二卷。《易》曰：“觀其所聚，而天地之情事見矣。”況物理乎。事類相從，聚之義也。夫受先人之體，有八尺之軀，而不知醫事，此所謂遊魂耳！若不精通於於醫道，雖有忠孝之心，仁慈之性，君父危困，赤子塗地，無以濟之，此固聖賢所以精思極論盡其理也。由此言之，焉可忽乎？其本論其文有理，雖不切於近事，不甚刪也。若必精要，俟其閑暇，當撰核以為教經云爾。

　晉·玄晏先生　皇甫謐

## 序例

諸問，黃帝及雷公皆曰“問”。其對也，黃帝曰“答”，岐伯之徒皆曰“對”。上章問及對已有名字者，則下章但言“問”言“對”，亦不更說名字也。若人異則重複更名字。此則其例也。諸言“主之”者可灸可刺，其言“刺之”者不可灸，言“灸之”者不可刺，亦其例也。

　晉·玄晏先生　皇甫謐士安　集